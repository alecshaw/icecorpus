Á þeim tímum, sem vér 3 í því húsi vorum, þá urðum við Jesper krankir, en Jón Þorsteinsson sjúkur, og þá var minni frómri kvinnu lofað mig að finna sem snarast, en þar ekki lengi að tefja.
Æ, hei, drottinn, vorir – mínir – misgerningur hafa það að fullu forþénað, en þó hjálpar þú fyrir þíns nafns sakir.
Á þeim tíma var eg berfættur og hafði öngva skó.
Þá uppvakti guð einn franskan mann, sem þar hafði lengi verið.
Sá gaf mér nýja skó og svo einn pott brennivíns, þá eg krankur var, og iij álnir vaðmáls, og sá sami sagði mér á sama degi, að íslenzka fólkið dæi niður og lægi þá sjúkt um allan staðinn, hvað oss vankætti ekki, og hann sagði mér enn framar, að í legstaðargarðinn þeirra kristnu væru komnir 31, því að þetta fólk þolir ekki þann hræðilega hita, sem að þar er.
Item sagði sá maður, að þar hefði ein stúlka seld verið, sú eð hjá mér var þjónustustúlka, sú eð var dáfríð ásýndar, fyrst fyrir 700 dali, og síðan kom þar einn ríkur maður frá Jerúsalem, 38 mílur til landnorðurs; sá gaf fyrir hana 1000 dali og flutti hana með sér til Jerúsalem og lofaði henni kristnum manni til eignar, því kristnir menn hafa ekki samlag með tyrkneskum og tyrkneskir ekki með kristnum konum.
Annars kostar það þeirra líf.
Hér um hefi eg ekki þörf meira eða fleira að skrifa, utan eg vitna til sanninda, að þetta er svo satt, sem eg segi.
Og með því hver er skyldur til að biðja hver fyrir öðrum innbyrðis, þá gleymum því ekki, gott kristið fólk, að biðja fyrir þeim herteknu, öllum vorum landsmönnum, að guð vilji blessa þá og viðhalda þeim í kristlegri trú, ungum sem gömlum, til sinna æviloka, því að góðgirnd drottins er það, að vér erum ekki öldungis útgerðir, og hans miskunnsemi hefir enn öngvan enda, heldur er hún hvern morgun ný. 14. Kapituli.
Um það, hverninn eg var þaðan hrakinn nauðugur og hverninn mér gekk á þeirri eymdarreisu.
Þann 20. dag Septembris var eg kallaður í mitt fangahús, og þá eg kom í það strætið og að því húsi, sem að mín (MS:0) kvinna og ungbarnakindur voru inni, þá bað eg með allri auðmýkt og bænarorðum, að þeir 4, sem mig sóttu, vildu leyfa mér að kveðja mína kvinnu og svo börnin þau, sem hjá henni voru – og þau voru þá orðin dauðsjúk -, hvað eg sem naumast fá kunni, við hverja eg mátti ekki tala x orðum fleira, og svo síðan með týrannalegum harðindum af henni slitinn.
Óhó, neyð yfir neyð: Að missa bæði börn og víf bera kann til mann grætir, en afturkoman í eilíft líf allan skilnað bætir.
Nú, í Jesú nafni.
Herrann segir: Sá eð þig hefir gert og tilreitt, sá eð þér hjástoð veitti allt frá móðurkviði, eg mun úthella mínum anda yfir þitt sæði og svo minni blessan yfir þína eftirkomendur.
Óttast þú ekki.
Esa. 44.
Svo var eg hafður í það strætið, sem þeir fyrri yfirherrar voru fyrir, þeir, sem mér útgáfu þann passa í sínum aðskiljanlegum tungumálum, öllum hér í Norðurlöndunum, hverjum sem eg hefi það sýnt, og líka vel erkibiskupinn í Kaupenhafn, (MS:hver) hvers passa innihald, að mér var sagt að væri, þó að Tyrkjarnir ynnu það skipið, sem eg á væri, þá skyldu þeir ekki slá mig í hel, því að eg væri þeirra sendimaður, og þennan passa hefi eg enn til sýnis.
Þar upp á mátti eg kyssa þeirra hendur að nýju.
Og þann sama dag var eg á skip látinn með þeim Vallenzku eður Italiani, sem þeir svo nefna.
En hver eður hvílík mín hreysti hafi verið eður líkamlegir burðir í það sinni, það er nú guði mínum allra ljósast, því að á þeirri reisu leið eg svo stóra neyð, eigi síður til drykkjar en matar, að eg neyddist til, svo sem með stelandi hendi, að drekka af því vatni, sem að leon, björn, strútfuglar, apynjur og hæns höfðu af drukkið og saurgað, og varð því þó feginn.
