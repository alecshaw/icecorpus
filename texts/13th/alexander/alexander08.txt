Eftir það fýsist hann að fara vestur í Libyam og sækja Wórs hof það, er eitthvert var í mestu haldi fyrir vísdóms sakir þess, er menn þóttust þar fá.
Það var kallað templum Hammonis.
Þangað var að fara harða mikið torleiði, þótt fáir menn og vaskir veldist til þeirrar farar, því að betur megu sækja langan veg og torsóttan fáir en margir.
Þar þyrstir jörðina til döggvar og himin til regns.
Samur hiti er þar jafnan.
Ávaxtlausir sandar eru þar,  þeir er ekki má gras á þrífast.
Þetta kalla menn sandhöf.
Þá er sólin hefir lengstum þerrt sanda þessa með sínum hita, og blási síðan vindur á og rugli þann tíma sandinum þeir, er yfir fara, verður það þvílíkur stormur til að jafna af sandfoki, sem bárufall á sæ.
Og slíkir háskar þykja þar vera á þurru landi sem svelgur í hafi eða Syrtes og Scylla, þeir háskar er svo heita.
Yfir þetta torleiði fer Alexander konungur með lið sitt.
Og fær þar mikið manntjón.
Sumir spýja úr sér sandi, en sumir kafna í sandfoki.
Eigi þarf starf fyrir hafa að grafa þá niður, er þar látast, því að sandbáran hylur þá skjótt.
Það væri líkara, þótt Grikkir hefði farið jafnlanga stund yfir stóran sæ, að eigi hefði þeir þar harðara niður komið en í sandhöfum þessum, er nú fóru þeir yfir.
Hvergi sjá þeir hér mannaspor eða handaverk.
Og hvergi fá þeir séð upphæðir né skóga.
Slíkan ófæruveg fara þeir fjóra daga.
Og þá koma þeir að kveldi dags í skóg þann, er templum Hammonis stendur í.
Stórmikið skarð varð í þessi för á liði Grikkja.
Nú finna þeir í skógi þessum brunn þann, er stöðvar þorsta þeirra og frásagnar er verður fyrir sína náttúru.
Þá er sól gengur sem hæst um miðjan dag, er þessi brunnur ískaldur.
En svo tekur hann að orna, sem sól gengur til viðar.
Um miðnættisskeið vellur hann af hita og þver þá mjög.
Síðan kólnar hann, svo sem dagur nálgast, þar til er hann verður enn ískaldur um miðjan dag.
Og fer svo jafnan.
Alexander konungur fer síðan til hofsins og gengur til fréttar um forlög sín við líkneski Wórs það, er þar var dýrkað í hrútslíki.
Og að fengnum andsvörum spurðra hluta og offruðu miklu fé snýr konungur aftur til þeirrar borgar á Egiptalandi, er Memphis heitir, þó að hann væri fús að fara út á Bláland og þannug, sem ófært væri fyrir hita sakir.
En því að Darius konungur hafði kveðið á dag, nær hann skyldi berjast við Alexandrum konung, og vildi skömm vera láta bardagafrest, þá fengust Alexandro konungi nú fyrir því skyldari sýslur en brytja blámenn.
Meðan Grikkir hafast slíkt að, sem nú hefir sagt verið, þá safnar Darius konungur liði um allt ríki sitt og endurbætir styrk sinn í annað sinn.
Darium konung eggjar mjög til bardaga svívirðing sú, er hann fékk í inum fyrra, og það annað, að hann væntir, að nú myni betur takast en fyrr.
Jafnvel safnast nú til herbúða Darii kotkarlar sem riddarar.
Grænar ekrur og þyrnafull jörð taka nú kveina um það, er verkfæri skulu hvíld taka.
Öxn þeir, er áður voru vanir arður að draga, verða nú beittir fyrir vagna.
Hver úlfaldi verður krafður til herfarar.
Fílar eru og búnir til bardaga, hvar sem þeir fást, og hafa byrðar ekki smáleitar, því að hver þeirra hefir á baki sér kastala.
