Þar er maður hefir vegið um þá konu er hann á vígt um, þá skal hann stefna hinum dauða manni þar er lögheimili hans var síðast og mæla svo: "Nefni eg í það vætti að eg stefni N.N.-syni um það," og kveða á hvað hann færir til óhelgi hinum, "og tel eg hann hafa óhelgan fallið, tel eg hann eigi eiga kirkjulægt," ef hann vill svo að kveða.
Þá skal biskup því ráða.
"Tel eg sekt fé hans allt," og skal hann fara þeirri stefnu sem öðrum og kveða á til hvers þings hann stefnir og stefna lögstefnu.
Svo skal það mál að öllu til búa sem þá að hann lifði, nema hann sækir til óhelgi en til sektar ef hann lifir.
32. UM ÞAÐ EF YNGRI MAÐUR VEGUR MANN EN TÓLF VETRA.
Þar er yngri maður vegur mann en sextán vetra gamall, og skal hann eigi verða um það víg sekur þó að hinn væri saklaus.
Frændur hins unga manns skulu gjalda hinn vegna niðgjöldum, og bæta það víg.
Þar skal rekja til baugatal.
Ef yngri maður vinnur á manni en tólf vetra gamall, þá á maður að færa hann úr höfði sér svo sem þá mundi ef hann væri fóstri eða faðir, og skal eigi gera örkumbl að hinum unga manni.
En ef hinn vaxni maður gerir örkumbl að hinum unga manni, og verður hinn ungi maður eigi að heldur óheilagur þó að hann hefði áður unnið á hinum vaxna manni saklausum.
33. UM ÓRAVERK.
Ef ær maður vegur mann, og skal það því að einu óraverk berast eða dæmast, ef hann hefir áður unnið á sjálfum sér þau áverk er hætt væri við bana eða örkumblum, eða vinna vildi, og verður þó því að einu óraverk ef búar bera svo.
En ef óraverk berst, þá er sá maður þó æll til dóms, enda verður hann jafnsekur um víg sem óær maður að öllu annars, en þar eigu menn að sættast á fyrir lof fram.
34. UM VOÐAVERK.
Engi skulu vera voðaverk.
En eigi sekst sá maður er á vopni heldur kyrru þótt annar maður hrapi á vopn hans og skeinist á, hvar þess er þó ber kviður það að hann vildi eigi að hinn skeindist á, og engi annar maður.
Nú ber það kviður að hann heldur af því kyrru vopninu, og brá eigi undan, að hann vildi að hinn skeindist á, og varðar honum það skóggang.
Hvargi sem maður hefir komið vopni sínu og skeinist annar maður á, enda hafi hann eigi sjálfur á haldið, og ábyrgist hann eigi ef það ber kviður að hann hygðist þar hafa látið vopn sitt er hann vænti engum manni skaða af, og hann vildi engum manni að skaða láta verða.
Ef maður festir vopn sitt upp þar er það fellur sjálft ofan, og sé eigi komið við það, þá ábyrgist sá er upp festi ef menn fá skaða af.
En um þau mál öll skal maður taka bjargkviðu alla úr þeim sóknarkvið er hann er við sóttur og taka fimm búa úr kviðnum, þá er næstir búa vettvanginum.
35. UM AÐILDIR VÍGSAKA.
Sonur manns er fyrst vígsakaraðili eftir föður sinn, sextán vetra gamall eða eldri, frjálsborinn og arfgengur og heimilisfastur, svo hygginn að hann kunni fyrir erfð að ráða og fyrir orði og eiði hyggja.
En faðir á næst sök um víg ef sonur er eigi til eða yngri en sextán vetra.
Þar næst bróðir samfeðri, þá bróðir sammæðri, en þá er sonur laungetinn þar næst vígsakaraðili, og verður hann hinn fimmti maður.
Ef bræður bregðast um vígsök, og er rétt að þeir búi allir mál til, og þarf engi af öðrum að taka þá sök, enda eiga þeir jöfnum höndum allt það sem þeir taka á.
En ef sumir vilja sækja en sumir sættast á, og skulu þeir ráða er sækja vilja til fullra laga.
En ef þeir búa allir mál til, þá skal hins elsta mál dæma.
Nú vill hinn eldri bróðir selja sök, og fær hann öðrum manni mál til meðfarar, en hinn yngri sækir sjálfur, og skal hins yngra mál þá dæma.
Ef maður hefir handselda sök af jafnnánum manni tekna sem sá er annar er sjálfur sækir, enda vili sá sættast á, þá skal sá ráða er sækja vill.
Svo er þar mælt þó að sumir aðiljar hafi sæst á eða vili sættast, eða þeir er með sakar fara, en sumir vili eigi, þá skulu þeir jafnan ráða er sækja vilja til fullra laga.
Ef þeir menn eru eigi til vígsakar sem nú eru taldir, þá á vígsök hinn nánasti karlmaður, samlendur og arfgengur, frjálsborinn og fulltíði, heimilisfastur og hygginn svo sem áður var tínt.
En ef fleiri eru jafnnánir, og skal þá vígsök og svo bætur hverfa í knérunna allt jafnt sem erfð, þó að einn maður sé úr öðrum knérunni en fleiri úr öðrum.
Alls hvergi hverfur vígsök undir konu.
Þess er kostur að þeir búi allir sök til er jafnnánir eru.
Nú vilja allir sækja til fullra laga.
Þá skulu þeir hluta um hvers mál dæma skal, nema þeir verði allir á annað sáttir.
Hvergi ræður aldur með jafnnánum mönnum öðrum en bræðrum.
Rétt er að sonur sæki vígsök tólf vetra gamall og yngri en sextán vetra.
Ef aðilja þykir sveinn sá svo röskur að viti að hann vill það lofað hafa, og þarf hinn ungi maður af engum að taka þá sök, enda skal engi af honum taka nema sveinn fái þá vanheilsu er hann ætti að selja handselda sök.
Ef kona verður vegin, sú er gift er, og á hann börn með henni til arfs alin, þá verður búandi konunnar aðili að þeirri vígsök.
