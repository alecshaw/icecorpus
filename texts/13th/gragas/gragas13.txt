Ef mötunautur er eigi til, eða sá er að honum hefir vegið, þá á stýrimaður sök og svo bætur, sá er mest á í skipi.
En jöfnum höndum eigu þeir, er jafnmikið eiga í skipi, bæturnar.
En þeir eigu að hluta um sökina með sér.
Ef stýrimaður vegur þann mann er eigi á félaga innanborðs né mötunaut, þá eigu aðrir stýrimenn sök, ef þeir eru til, og svo bætur, og sá þeirra er mest á í skipi, ef í því deilir.
Ef stýrimaður sá verður veginn er einn á skip og er einn í mötuneyti og á engan félaga, eða er sá einn stýrimaður er vegur að þeim manni er hvortki á þar félaga né mötunaut, þá á goði sá sök þá hvoratveggju, er búandi sá er í þingi með er land það á er þeir búa á, eða bera flestir föt sín af skipi, ef það varð áður þeir kæmi til lands.
38.
Ef útlendur maður verður veginn þá er hann fer frá skipi til vistar, og skal þá svo fara vígsök sem hann væri að skipi veginn.
En ef sá maður verður veginn þá er hann kemur í vist með búanda, og á þá búandi bætur og sök.
En ef þeir eiga fleiri bú saman, og á sá sök er mest á í búi.
En allir eiga þeir jafnt bætur er jafnmikið eiga í búi, og skulu hluta sök.
Ef búandinn er einn, og vegur sá að honum, þá á goði sá bætur og sök er bóndi sá er í þingi með.
En ef sá er allur einn, þá eigu samþingisgoðar hans, og skulu þeir hluta sök með sér og eiga báðir bætur að jafnaði.
Ef sá maður var, er á vist með konu, enda sé þar þingheyjandi nokkur fyrir bú hennar heima með henni, þá á sá sök en hún bætur.
En ef sá er eigi til, eða vegur sá að honum, þá á goði sá sök er hún er í þingi með, en hún bætur.
En ef goði vegur, þá á hún bætur, en samþingisgoðar sök.
En ef hún vegur að hinum, þá á sá goði sök og bætur er hún er í þingi með.
Svo skal og fara um sök þá, þó að hann verði á götu veginn er hann fer til skips, sem hann væri á vist veginn, þar til er hann kemur til skips alfari.
En þá skal fara sem tínt var um hið fyrra sumarið.
Ef sá hinn útlendi maður situr búðsetu og er hvergi þingfastur, þá á goði sá sök og bætur, ef hinn er veginn, er bóndi sá er í þingi með er land það á sem hinn átti búð á.
Ef sá hinn útlendi og hinn frændlausi býr hér á landi, og verður hann veginn, þá á goði sá sök og bætur er hinn var í þingi með.
En ef goði vegur hann, þá eigu samþingisgoðar hans sök og bætur og skulu hluta sök með sér.
Ef sá hinn útlendi maður á börn eftir, frjálsborin og skírgetin, þá hverfur sú sök, ef hann er veginn, í móðurátt barnanna, og eigu börnin bætur en sök karlmaður sá er nánastur er börnunum, fulltíði og frjálsborinn, heimilisfastur og svo hygginn að hann kunni fyrir sökum ráða.
Svo skal fara jafnan um víg útlendra manna sem nú er tínt, nema hér sé maður veginn af danskri tungu eða sé hér frændur hans, þeir er eru þriðjabræðra og nánari, þá eiga þeir sök og bætur þótt þeir komi síðar, vaxtalausar.
Fé það allt sem aðrir menn taka hér en erfingjar, hvort sem er vígsakabætur eða arfur, þá skal láta virða sem ómagaeyri, og eignast þeir þá vöxtuna.
En ef eigi er rétt að virðingu farið, þá verða að rakna leigurnar.
39. UM ÞAÐ EF MENN SÆTTAST Á VÍG FYRIR LOF FRAM.
Um víg þau öll sem hér er um tínt og um hin meiri sár, þá varðar fjörbaugsgarð ef menn sættast fyrir Alþingis lof fram.
En ef menn sættast svo um víg, þá eigu hinir nánustu frændur hins vegna þá sök fyrstir.
En ef þeir vilja eigi sótt hafa, þá á hver er vill.
Það er stefnusök, og skal kveðja til níu búa á þingi þess er sóttur er.
Sá maður er sækir þessa sök skal stefna, hvort sem hann vill, báðum eða öðrum, þeim er á hafa sæst, enda á sá að taka upp frumsökina og sækja til laga.
En ef menn vilja heima sættast á þessi mál, þá skal stefna heiman til sáttaleyfis og láta varða skóggang og kveðja til níu búa á þingi.
40. UM ÞÁ MENN ER EIGI EIGU ÞINGREITT.
Þeir menn eiga eigi þingreitt er sár eða ben eru rétt lýst á hönd.
En ef þeir menn fara á helguð þing, og varðar það fjörbaugsgarð, enda verða ónýtar sakir þær allar og svo varnir, ef þeir eru aðiljar á því þingi.
Svo og þær sakir allar og varnir er sá hefir til búnar, þó að handseldar sé á því þingi, ef hann fer þá með.
Ef þeir menn fara á Alþingi, þá skal stefna sök þeirri að Lögbergi og kveðja til níu búa á þingi.
En ef þeir fara á önnur þing helguð, þá skal stefna heiman þeirri sök og kveðja níu búa til á þingi, sem um alþingisreið þess er sóttur er, að bera um það hvort hann hafi komið eða eigi á helgað þing síðan er sár eða ben voru lýst á hönd honum.
Fjörbaugsgarð varðar og þeim mönnum öllum er ríða með honum á þing helgað af því að þeir vilja hann efla til þingreiðar, og svo ef þeir eru á þingi honum til afla, og skal það svo sækja sem áður var tínt.
41.
