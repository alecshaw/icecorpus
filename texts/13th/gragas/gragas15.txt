 Ef lýst eru áverk á hendur manni að Lögbergi, þau er í þingför hafa gerst, og sé maður á þing kominn þá, sá er á hönd er lýst, og á hann eigi þá lengur þingvært.
Hann skal fara af þingi samdægris er lýst er á hönd honum.
Nú fer hann eigi svo í brott, og varðar honum það fjörbaugsgarð.
Sök þeirri skal stefna að Lögbergi og kveðja til níu heimilisbúa á þingi þess er sóttur er.
Þess er og kostur að lýsa þar sök þá að Lögbergi og sækja hið sama sumar og kveðja vettvangsbúa níu til, ef ráðrúm er að því áður dómur fari út til saka.
49. UM ALÞINGISÁVERKA.
Ef menn vinnast á á Alþingi, þá skal kveðja til búðakviðar í þær búðir þrjár sem næstar eru því er áverk gerðust, þeirra búða er þó sé þrír menn réttir í hverri að tengdum, og skal eigi kveðja í sútarabúðir né sverðskriðabúðir né trúða né göngumanna og í engar þær búðir er færri menn sé í en fimm.
Þá menn skal fyrst kveðja er búðir eigu, ef þeir eru réttir að tengdum, og þá fyrst þeirra er mest eiga í búð, ef eigi þarf fleiri en þá að kveðja.
Þá skal kveðja aðra búendur úr búð ef þess þarf, og sé þeir réttir.
Nú eru þeir eigi réttir eða þurfi fleiri, þá skal kveðja griðmenn ef eigi vinnur þörf ella.
50. UM ÞAÐ HVE LÝSA SKAL ALÞINGISÁVERKA.
Um áverk öll og um frumhlaup, og um þann lagalöst allan er menn gera á þeim vettvangi er menn fá sár á Alþingi, og skal þær sakir allar lýsa að Lögbergi, enda skal búðakviður um skilja.
Þar er menn verða kvaddir búðakviðar á Alþingi, og hafa þeir eigi af hendi leyst kviðuna, þá eru þeir skyldir að fara til þings hið næsta sumar eftir, jafnt sem þeir búar er heiman eru kvaddir þingreiðar.
Ef maður deyr úr sárum þeim er hann fékk á Alþingi, þá er rétt að lýsa fyrir búum fimm víg það, þeim er næstir eru þar sem hinn andast.
51. UM ÞAÐ HVERIR SKÓGARMENN ERU GILDIR ÞREM MÖRKUM.
Ef maður verður sekur um víg það er hann vegur á Alþingi, þá er sá skógarmaður gildur þrem mörkum lögaura.
Sá maður skal annar svo gildur er menn brennir inni til bana og verður sekur um það.
Þriði er þræll eða lögskuldarmaður sá er vegur að drottni sínum eða drottningu eða að börnum þeirra eða að fóstrum.
Fjórði er morðvargur sá er menn hefir myrða.
En aðrir skógarmenn allir, þá eru gildir átta aurum.
52. UM ÞAÐ AÐ KJÓSA MANN TIL VEGANDA.
Þar er menn verða um víg sekir, þá skal sækjandi kjósa mann til veganda að dómi eða að sættamáli fyrir sáttarmönnum, þann er hann vill, þeirra manna er að vígi voru, og skal hann í þess átt telja til sakbóta, enda á hann þar ruðningar við þann mann.
En ef sækjandi ger eigi kjósa mann til veganda, og telur hann eigi þar þá til sakbóta né til ruðninga.
53. UM MORÐ.
Ef maður myrðir mann, og varðar það skóggang.
En þá er morð ef maður leynir meira hlut manna í hrepp eða hylur hræ til launar eða gengur eigi í gegn, enda hefir sá er myrður er ekki til saka gert svo að hann félli fyrir því óheilagur, og svo þótt hann væri sekur.
Stefna skal manni um morð og kveðja tylftarkviðar goða þann er sá er í þingi með er sóttur er.
Rétt er og að kveðja heiman níu heimilisbúa þess er sóttur er og lýsa sök á þingi því er hann hefir búa til kvadda.
Hinn er kostur hinn þriði, að hræjum fundnum, að kveðja níu búa heiman þaðan frá er hræ fundust en lýsa sök á þingi.
Það er og um sár eða ben eða drep þau er þar fylgja morðinu, þá er þar kostur að kveðja vettvangsbúa níu heiman og lýsa sök á þingi og stefna heiman og sækja sem aðrar vígsakir.
54.
Ef sjáendur eða segjendur ganga annan veg aðeins frá vígi, það eru karlar en eigi konur, þá skal vegandi lýsa vígi á hönd sér og kveða á fyrir nokkurum mönnum lögföstum, og þó er rétt að hann segi einum lögföstum karlmanni hvar fundur þeirra varð, og nefna hann, og er þó rétt að hann skýri það eigi meir en hann segist bani hins, ef hann gekk af dauðum manni.
Hann skal lýst hafa samdægris ef hann má.
En ef hann má eigi svo geta lýst þar er honum sé óhætt, þá skal hann lýsa sem hann má fyrst.
55.
Ef þar er aðili máls við sem maður er veginn, þá skal hann færa lík það til kirkju.
Nú er hann eigi þar, þá skulu lagsmenn hins vegna.
Nú mega þeir eigi, eða er sá einn hjá þar er að honum vó.
Þá skal hann hylja hræ grjóti eða torfi eða klæðum eða snæ, ef eigi er annað til.
En ef eigi er hulið fyrir dýrum eða fuglum, þá skal kveðja níu vettvangsbúa heiman, og varðar það fjörbaugsgarð.
