Nýmæli: Ef maður verður ræntur erlendis, og varðar það skóggang.
Skal svo að sókn fara sem um erlendis víg, fyrir það fram að hinn var ræntur en eigi veginn.
68. UM RÓG VIÐ HÖFÐINGJA.
Ef maður rægir mann við konung eða jarl eða nokkurn ríkismann erlendis, svo að hann verður landflótti eða lætur hann fé sitt, og varðar það fjörbaugsgarð.
Skal sækja við tylftarkvið.
Nú verða varnir þær til þessa mála er metast eigu, er erlendis hafa gerst, og skal fangakvið þar til hafa í öllum stöðum.
En ef þær varnir verða til, er hér hafa gerst, og skal þá hafa heimilisbúa fimm til, þess er sóttur er.
En ef þær varnir verða til er í hafi hafa gerst, þá er menn fara út hingað, og skal þá hafa til varnar fimm búa, þá er næstir eru höfn þeirri er  flestir menn bera föt sín af skipi eða á skip, ef þá verður er þeir fara héðan.
69. UM HRÆ.
Ef maður hylur eigi hræ manns þá er hann gengur frá dauðum manni, og varðar það fjörbaugsgarð, og skal sú sök fylgja vígsökinni að tilbúnaði og kveðja búa heiman.
Nú gengur maður frá dauðum manni, þeim er honum hefir fylgt áður, hvort sem hinn verður dauður af sótt eða af kulda eða af vopnum annarra manna, eða hvatki sem honum verður til bana, þess er hinn þurfti að hylja hræ hans, og varðar það fjörbaugsgarð, og er það stefnusök, og skal kveðja til heimilisbúa níu á þingi þess er sóttur er.
70. UM LÝSINGAR.
Sakar þessar allar sem hér eru taldar, þær skal lýsa á þingi en kveðja búa níu heiman.
Svo skal víg lýsa að maður skal nefna sér votta tvo eða fleiri.
"Í það vætti," skal hann segja, "að eg lýsi sök á hönd N.N.-syni, þá að hann hafi hlaupið lögmætu frumhlaupi til N.N.-sonar og veitt honum í því frumhlaupi þau sár er að ben gerðust á þeim vettvangi er N.
fékk bana.
Tel eg N.
eiga að verða um sök þá sekjan skógarmann, óælan, óferjanda, óráðandi öll bjargráð.
Tel eg sekt fé hans allt.
Tel eg mér rétt úr fé hans, eða þeim manni er aðili er sakarinnar, átta lögaura hins fimmta tigar.
Síðan tel eg mér hálft það er eftir er, en hálft öllum fjórðungsmönnum þeim er sektarfé eigu að taka að lögum.
Eg lýsi sök þessa til fjórðungsdóms þess er sökin á í að koma að lögum.
Lýsi eg nú til sóknar í sumar, en til sektar fullrar á hönd N.N.-syni.
Lýsi eg löglýsing.
Lýsi eg í heyranda hljóði að Lögbergi, og handselda sök" ef svo er.
Rétt er að lýsa þær sakir allar er heimankvöð kemur til, enda sé heiman kvaddir búar.
Enda er rétt að stefna hvar þess er rétt er að lýsa.
71. UM ÞAÐ HVENÆR SAKIR ERU HÉRAÐFLEYGJAR.
Allar sakar þær er aðili hefir spurt er fjórar vikur eru af sumri eða fyrr, og eru þá héraðfleygjar.
En þá eru sakir héraðfleygjar er meiri hlutur hefir spurt þingheyjanda í þeim hrepp er sakir koma upp, og hyggi menn að satt sé.
Aðili  skal og spurt hafa, hvort sem hann er í þeim hrepp eða öðrum þá er sök er héraðfleyg, og skal þeim sökum stefnt vera hið síðasta miðvikudag þann er sex vikur eru af sumri hinn næsta dag eftir, ef heimankvöð kemur til.
En búar skulu kvaddir laugardag þann eftir á hinni sjöndu viku hið síðasta.
72. UM BÚAKVAÐIR.
En ef maður spyr síðar sök, eða gerist hún síðar en svo, og þó fyrir hinn efsta fardag, þá er rétt að stefna allt til þess er sjö vikur eru af sumri hið síðasta.
En búar skulu kvaddir er átta vikur eru af sumri.
En þar er gagnkvöð kemur til, og hafi aðrir kvatt fyrir fardagahelgi, en aðrir vili kveðja eftir, og skulu þeir hina sömu bændur kveðja og á þeim bæjum sem þeir áttu heimili fyrir fardaga, nema þeir hitti þá að máli.
En ef maður hefir upp kvöð eftir fardaga um þau mál er eigi er svo til farið sem nú var tínt, og skal hann kveðja þá búa er þau missari er þá eru komin skulu þá næst búa þeim stað sem hann kveður um.
Ef maður spyr sök þá er hann er aðili að drottinsdag í fardögum eða síðar, og á hann kost að búa þá sök eigi til sóknar á því sumri, enda er rétt að sækja á hinu næsta Alþingi.
En ef sú sök er, er heimankvöð kemur til, þá skal hann stefnt hafa, ef hann hyggur, hið síðasta fimmtadag þann er átta vikur eru af sumri, og svo kvadda búa.
Annaðhvort skal alla búa kveðja, þá er búið hafa, fyrir hinn fimmta dag í fardögum, eða eftir fardaga ella.
