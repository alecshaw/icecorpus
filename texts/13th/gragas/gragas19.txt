Sakar þær allar er síðar koma upp en átta vikur eru af sumri, þar er eigi heimankvöð til, og svo um þær sakir allar er svo síðarla koma upp, þó að heimankvöð komi til ef fyrr gerðust, að hann má eigi fá kvadda búana þá er átta vikur eru af sumri.
Þeim sökum öllum skal stefna heiman, svo nær Alþingi sem hann vill, ef hann vill á hinu næsta Alþingi sækja.
En ef heimankvöð er til sakanna, ef hann hefði fyrr spurt, og skal hann þá kveðja til níu búa á þingi, þá er næstir búa þeim stað er hann á um að kveðja, ef hann kvaddi heiman til hinnar sömu sakarinnar.
 Ef aðili er utan fjórðungs, og er honum rétt að hafa þann tilbúning að lýsa sök á þingi um víg og kveðja búa heiman.
Enda er honum rétt að stefna heiman og kveðja til níu vettvangsbúa á þingi.
Ef svo nær Alþingi verður að utanfjórðungsmaður þykist eigi mega komast að búa mál til sóknar á því sumri, hvatki er að þrýtur, og er þá rétt að hann lýsi sök þá að þinglausnum, ef hann vill, til sóknar annað sumar.
En hann skal kveðja búa, hvort sem hann vill, heiman eða á þingi.
Það er og rétt að lýsa sökina hið sama sumar er hann spyr vígið og sækja hið sama sumar, og skal hann þá kveðja til níu vettvangsbúa á þingi, þá er hann hyggur að réttir sé að öllum tengdum.
Um sakir þær allar er upp koma um Alþingi, og svo ef sóknaraðili verður þá hið fyrsta vís, þá er rétt að stefna heiman þeim sökum öllum, hvar þess er maður fær þó gagna til kvatt fyrr en dómur fari út til saka.
73. UM ÞAÐ EF MÁL ER BÚIÐ TIL ÓHELGI HINUM VEGNA.
Ef hinum vegna manni eru sakir á hendur búnar til óhelgi, enda fregni sakaraðili vígið á þingi, eða svo síðarla að honum sé á því sumri eigi skylt að búa mál til sóknar nema hann vili, þá er honum rétt að hann lýsi vígið til sóknar þá þegar og sækja hið sama sumar.
Ef hinir hafa þeirra vettvangsbúa kvadda heiman, er næstir búa þeim vettvangi er hinn vegni fékk banasár á, þeirra manna er réttur er að kveðja, þá skal sakaraðili kveðja á þingi þá hina sömu bændur sem hinir kvöddu heiman.
Nú búa hinir síðan til, og kveðja þeir búa til óhelgi hinum vegna um þann vettvang sem hann fékk banasár á.
Þá skulu þeir kveðja nótt fyrr en dómar fari út til saka, eða meira méli.
En sá er um víg sækir skal kveðja hina sömu búa sem hinir hafa áður kvadda, og á sá þar jafnan ruðningar er síðar kveður.
Nú ef eigi verða allir einir búar, þeir er hinir hafa kvadda til óhelgi hinum vegna, og þess vettvangs búar er hinn dauði fékk banasár á, og skal sá er um vígið sækir kveðja á þingi vettvangsbúa þá er hann hyggur hið réttasta.
Ef vegandi hefir sér til óhelgi hagað á öðrum vettvangi við þann er veginn er, en mál sé búin til óhelgi hinum vegna um þann vettvang sem hann fékk banasár, enda sé vígsakaraðili á þingi, þá er rétt að hann lýsi til sóknar á hönd veganda, bæði vígið og þann lagalöst allan er hinn hafði áður unnið til óhelgi sér við hinn vegna.
Sækjandi skal kveðja níu búa til á þingi um það er vegandi hafði sér til óhelgi ráðið við hinn vegna, og kveðja um þann vettvang er það varð með þeim.
Ef eigi er vígsakaraðili á þingi, en mál búin á hönd hinum vegna til óhelgi, enda sé þó frændur hins vegna á þingi, næstabræðri eða nánari, þá skal sá þeirra er vill sækja vígsökina, svo sem hann mundi þó að hann væri réttur aðili.
En ef þeir bregðast um, þá skal hinn nánasti sækja.
Nú eru þeir jafnskyldir, þá skulu þeir hluta með sér.
En ef engi er þeirra á þingi, eða vilja þeir eigi sækja, þá skal goði sá með sök fara er sóknaraðili er í þingi með.
Hvort sem maður er veginn eða sár svo að hann er eigi fær sjálfur að búa mál sín til, enda fær hann engan annan til, þá eigu frændur þann kost, sem nú var tíndur, á því öllu um sök þá sem sóknaraðili ætti ef hann væri á þingi, enda er slíkt mælt til handa goðanum.
Nú hvergi sem sækir, þeirra manna er nú eru hér taldir, enda berist gögn í hag hinum vegna, þá skal dæma hann sýknan hafa fallið þeirra saka er á hönd honum eru búnar, og svo fé hans allt, en vegandann sekjan fullri sekt.
Ef eigi er vígsakaraðili á þingi, og engi þeirra manna sem nú eru taldir, en málin sé búin á hönd hinum vegna til óhelgi, en vígsökin sé eigi tilbúin, eða vili frændur eða goði eigi þó að þeir sé til, þá á sá er vill að kveðja bjargkviða allra þeirra er þarf, og skal hann svo kveðja búa til þess sem áður var tínt, að sá skyldi kveðja er málin byggi til sóknar þar á þingi.
Nú hvatki sem ber í hag hinum vegna, það er vegandinn ætti sekur um að verða ef að lögum væri málin búin á hönd honum, þá á að dæma hinn vegna sýknan hafa fallið þeirra saka, og svo fé hans allt.
Sömu leið skal og þar fara er hinn sári maður er ómáli, og sé mál búin á hönd honum til óhelgi.
74. UM SAKIR ÞÆR ER MÆR EÐA EKKJA Á AÐ SELJA.
Ekkjur og meyjar tvítugar og eldri eigu sakar að selja ef hlaupið er til þeirra, og svo um sárin minni ef þær taka fullrétti eða bætur, og svo að sættast á.
En ef þær taka eigi fullrétti eða halda eigi til fullnaðar, þá eiga lögráðendur þeirra, og svo um hin meiri sár.
Nýmæli: Nú tekur maður sök af öðrum manni til þess að hann vill eigi sækja, og vill hann í því glepja sökina fyrir hinum, og varðar það fjörbaugsgarð við sakaraðilja, og skal hann stefna heiman sök þeirri og kveðja til heimilisbúa níu á þingi þess manns er sóttur er, enda á aðili að taka upp sök sína og sækja hið næsta sumar.
75. UM ÞAÐ AÐ KVEÐJA VÆTTIS.
Svo er og mælt ef annar maður kveður mann vættis en sá er hann nefndi fyrir öndverðu í vætti, og er honum rétt að kveðja hvorn sem hann vill, þann er kvaddi eða hinn er hann nefndi í vættið fyrir öndverðu, þeirrar reiðu sem hann þarf til þingfarar.
76. UM BYRGING.
Ef maður byrgir mann inni í húsi svo að sá má eigi út komast nema hann lesti húsið að lásum eða að viði eða að torfi, eða heldur manni eða heftir för hans á nokkura lund, svo að hinum verður sú dvöl að hann mundi fara meðan ördrag eða lengra.
Það varðar fjörbaugsgarð, og skal kveðja til níu búa á þingi þess er sóttur er, en stefna heiman.
77. UM ÞAÐ EF MAÐUR ELTIR HROSS UNDIR MANNI.
Ef maður eltir hross undir manni svo að hinn fellur ofan eða fælir, eða eltir hann klyfjað hross á hann eða smala, svo að hinn fellur af því af baki, eða á hverngi veg er hann fer þess að er hinn fellur af baki af því, og varðar það fjörbaugsgarð ef hinn kemur standandi niður, og skal kveðja til níu búa á þingi en stefna heiman.
Ef maður lýstur hross undir manni, og varðar það þriggja marka sekt, og skal hann kveðja til fimm búa á þingi þess er sóttur er en stefna heiman.
Nú lýstur maður hross undir manni, og varðar fjörbaugsgarð ef kviður ber það að hann vildi manninn drepa, þó að hann haldist á baki.
