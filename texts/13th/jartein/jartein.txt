Jarteinabók Þorláks biskups helga
frá upphafi 13. aldar
Útg.: Ásdís Egilsdóttir

<K 1> 
Grímur hét einn bóndi, mikils háttar og vel fjáreigandi. Hann bjó í Holti undir
Eyjafjöllum. Þar varð sá atburður að vatn það, er Holtavatn heitir, stemmdi upp,
sem stundum er vant, en þar stóðu hey mikil að vatnsströndinni og horfði það til
mikilla skaða mörgum manni ef ei næði heyjunum. Síðan reið fyrrnefndur bóndi að
sjá hversu torsótt vera mundi að grafa út ósinn. En er hann kom þar, þá var eiðið
fertugt föðmum að mæla. Lá þá á hið mesta hafviðri og var þess von að á hverri
stundu mundi við auka. Reið hann heim og sagði konu sinni og öðrum mönnum hversu
torsótt mundi ósinn út að grafa. Hétu þau hjón þá á hinn sæla Þorlák biskup að
hann skyldi árna þeim við guð meiri miskunnar og vægðar um sinn skaða en þá þótti
til horfa. Annan dag eftir fór hann með húskarla sína og einn nágranni hans með
honum og húskarlar hans, þeir höfðu allir graftól með sér og ætluðu að moka
þann dag allan sem þeir mættu. En er þeir komu til óssins, þá var hann útbrotinn
og féll út vatnið og stóðu heyin í friði og á þurru landi. En sá atburður var svo
mjög í gegn vanda þeim, er þar er á, að þeim þótti trautt að á einum degi myndi
verða út mokaður ósinn þótt fjöldi manna væri að. Urðu þeir fegnir þessi jartein
og þökkuðu guði almáttkum og sælum dýrlingi hans Þorláki biskupi og sagði Grímur
sjálfur þessa jartein Páli biskupi. Og virðu allir mikils þessa jartein þeir er
frá heyrðu sagt.

<K 2> 
Sá atburður varð enn í þeirri sveit, er í Flóa heitir, að maður galt öðrum
manni á, loðna og lambaða og eigi ósýnilega. En er heim kom ærin, þá fundust þeim
orð um, er með ána höfðu farið, hve illa hún hafði gengið og þótti hún á hvert
forað ganga vilja er fyrir henni varð. En er að var hugað vandlega, þá var ærin
blind með öllu og augun svo í að sjá sem blóðigi væri. Þá líkaði þeim eigi vel er
ærin var goldin, og þótti vél að sér dregin af því að hann var fésnauður maður en
drengur góður og karlmaður í skapi og átti fjárhlut að gjalda til staðarins í
Skálaholti og var mjög vanfær til að gjalda. Kom honum síðan það í hug að hinn
sæli Þorlákur biskup hafði slíkar jarteinir gert eða meiri en þá, þótt hann gæfi
sýn ánni. Ætlaði hann það fyrir sér að fyrirgefa þeim með fullu er galt ána ef
hún yrði heil en láta hann aldregi hlutlausan fyrr en hann hafði sitt. En annan
dag eftir var ærin alheil og skyggn.

<K 3> 
Á bæ þeim, er að Hofi heitir, var kirkja vígð þetta sumar. En þann dag, er Páll
biskup skyldi þar koma, var á hrota mikil svo að stökk saur af jörðu. En sá, er
þar bjó, átti von til sín margra gesta og vandamanna en þar var eigi svo öruggur
húsakostur að eigi þætti honum beinaspell mundi verða að húsadropum og
fatameiðing ef eigi létti votviðri því hinu mikla er á var. En að miðjum degi
þess dags fór hann búandinn til kirkju og kona hans og var þá hrota á sem mest og
þótti óvænt til upplétta. Þau hétu síðan á hinn sæla Þorlák biskup að veðrið
skyldi þorna og hétu því ef þau mættu ráða að hinum sæla Þorláki biskupi skyldi
helga þá kirkju með guði og helgum mönnum ef veðrið þornaði að nóni dags og eigi
síðar. En veðrið þornaði jafnt að ákveðinni stundu og var sú kirkja vígð fyrst
til dýrðar hinum sæla Þorláki biskupi og þótti hverjum manni kynlegt, þar sem
staddur var, er það var allt á einni stundu er hrota var sem mest og allt veður
alþjokkt og það er skafheiður var og sólskin og kom eigi regndropi ofan á þeim
aftni og gaf svo veður að því boði öllu sem þeir mundu kjósa er þá veislu veittu.
Þá þótti hyggnum mönnum, þeim er úti voru þann dag, þegar víst að jarteinum mundi
gegna er svo brátt skipaðist og felldu allir menn svo mikinn ástarhug til hins
sæla Þorláks biskups að allir vildu helga láta honum með guði kirkjur eða bænahús
þeir er gera létu.

<K 4> 
Sá atburður varð enn á einum bæ að kýr lá í læk þeim er önnur kýr hafði litlu
áður í legið og dáið en sjá fannst lifandi og var upp dregin og þótti nær ekki að
vera og þöktu menn fötum. Síðan fóru þeir heim og átu dagverð og hétu síðan á
hinn sæla Þorlák biskup að kýrin skyldi við hjarna. Eftir það tóku þeir hest og
lögðu vögur á og ætluðu að aka heim kúnni. En er þeir viku á leið þá gekk kýrin
að móti þeim heil og beljandi og hafði þá klæði þau á baki sér er hún hafði þakið
verið með. Fór hún síðan til nauta. En þeir gerðu þakkir guði er kunna áttu og
hinum sæla Þorláki biskupi.

<K 5> 
Kona ein fór of morgun snemma að kanna fjöru því að búandi hennar var eigi
heima. Sér hún síðan örkn mikið liggja á steini skammt frá sér og svaf en hún
hafði ekki í hendi sér. Fékk hún síðan lurk nekkvern er lá í fjörunni og stillti
að selnum og laust í höfuð honum. En selurinn reis upp örðigur og var hann hærri
miklu en hún og hét á hinn sæla Þorlák biskup að hún skyldi sigrað fá selinn. Þá
féll selurinn að henni. Þá laust hún hann annað högg í svima. Þá komu menn út á
bænum í því bili og kallaði hún á þá síðan að þeir skyldu veita henni fullting og
komu þeir til og varð þá sóttur selurinn. Varð hún fegin, húsfreyjan, því að þau
voru fátæk en höfðu ómegð mikla, var sumar fanglítið. En þá dróst fram sumarfang
mjög við veiði þessa. En húð selsins var níu feta löng og sjá var jartein mjög í
gegn eðli að óstyrk kona skyldi geig gera svo miklum sel. En þessir menn höfðu
lengi verið undir umsjá hins sæla Þorláks biskups og bjuggu á hans löndum og var
þeirra ráð ávallt síðan birgilegra er þau komu undir hans áraburð en áður hafði
verið. Þökkuðu þau guði þessa jartein og hinum sæla Þorláki biskupi.

<K 6> 
Maður tók augnaverk mikinn sá er áður var vanheill mjög. Hann féll í brot og
vissi þá ekki til sín löngum og þótti þá nær sem hann lægi í dái. Sjá maður hét á
hinn sæla Þorlák að hann skyldi lina augnaverk hans og mætti hann verkfær verða
því að það var mest til bjargar honum og börnum hans er sumarverk hans mátti
verða. En er hann hafði heitið á hinn sæla Þorlák biskup, þá varð engi skái á
hans meini, heldur var verkurinn að ákafari í augunum, þá kom að honum síðan að
baugþaki brotfallið. En hann vissi lengi ekki hingað. Þá bar það fyrir hann að
hann þóttist koma að húsi því er fagurt var utan en bjart innan. Hann þóttist
ganga í húsið. Þar sá hann sitja inni hinn helga Þorlák biskup, bjartan og
heilaglegan. Hinn sjúki maður þóttist ekki þora við hann að mæla. En sæll biskup
mælti við hann:

"Veit eg", kvað hann, "að þú hefir heitið á mig en eigi vil eg og eigi má eg þér
bót vinna að svo búnu af því að á hendi þér eru ljótar höfuðsyndir ósagðar og
óbættar og hefir þú því langa ævi leynt. En ef þú vilt heilsu taka andar og
líkama þá gakk þú til skrifta vandlega og mun guð veita þér margfalda miskunn."

Eftir það raknaði við hinn sjúki maður og mælti þegar að eftir presti skyldi
fara. En er prestur kom, þá sagði hann honum þenna atburð allan og gekk til
skrifta vandlega. Eftir það tók úr verk allan úr augum hans og var hann heill
skamms bragðs og kom þá og eigi brotfall að honum er hann hafði áður haft. Sá
hinn sami prestur, er til þessa manns kom og hann gekk til skrifta við, sagði
Páli biskupi þessa jartein, er því meiri er en aðrar flestar sem hér er bót unnin
bæði önd og líkama af hinum sæla Þorláki biskupi.

<K 7> 
Þess atburðar mun eg nú næst geta er miður mundi vægt verða frásögn ef í öðrum
löndum hefði orðið en eg muna nú fyrir sakar dæma þeirra er margir menn vilja
kalla á slíkum hlutum verða.

Sveinn einn ungur féll í sýruker en kona ein var framstödd og heyrði að nakkvað
féll í kerið og ætlaði að vera mundi hundur eða köttur og fór hún til hurðar og
kallaði á menn þá er í stofunni voru og sagði að nakkvað var fallið í kerið. En
þá saknaði móðirin sveinsins og varð óttafull. En sá er fyrst kom til kersins
leitaðist fyrir og kenndi brátt skyrtunnar er vindur hafði hlaupið á milli og
sveinsins en hann var allur í kafi. Tók hann þá síðan upp sveininn. Kom þá og
faðirinn sveinsins og kunni illa vanhyggju sinni er honum þótti þá víst vera er
hann unni sem sjálfum sér. Báru þeir síðan sveininn þangað er ljóst var og lögðu
undir þófa. Síðan hét hann á hinn sæla Þorlák biskup að hann skyldi þeim
nekkverja miskunn hyggja framar en hann kynni til að mæla. Eftir það hrærðu þeir
sveininn smám þeim. En er þeir höfðu það mjög lengi gert þá tók sveinninn að
hræra fingurna nakkvað. Síðan hóf hann upp augu sín. Eftir það gaus upp grátur.
En hann spjó síðan of nóttina og batnaði stund frá stund uns hann var heill og
þóttust þau son sinn hafa úr helju heimtan er áttu. En eg kann eigi meira taka af
en svo sem nú hefi eg sagt.

<K 8> 
Einn útlendur maður, er út hafði komið þetta sumar, hafði mikið mein. Hann gekk
blóði á hverjum hálfum mánaði og varð hann sjúkur af mjög og var eigi manns litur
í honum. Þótti honum svo illt mein sitt og óskaplegt að hann hafði nær alls í
leitað þess er honum kom í hug. Sjá maður lét gera linda af lérefti sem lukulindi
væri og lét leggja um kistu hins sæla Þorláks biskups og hét á hann alúðlega að
hann skyldi honum líkn nekkverja veita. En er heim kom lindinn þá var hann lagður
um hinn vanheila mann. En eftir það kom þesskyns mein eigi að honum er hann hafði
áður lengi haft. Varð hann feginn heilsu sinni og sendi vax í Skálaholt og lét
segja Páli biskupi heilsu sína, því að hann hafði einkanlega um ráðist við hann,
þá er hann hafði vanheilsuna, of áheit sín og meðferð.

<K 9> 
Sá atburður varð enn er mjög er á mót því er menn megi að líkendum ráða. Menn
fóru að vinna heyverk í eyju þeirri er á skipi varð til að fara. En er þau komu
þangað þá fór kona sú úr fötum þeim er hún vildi eigi við verk hafa og spretti
frá sér félitlu nisti er önnur kona hafði léð henni. Síðan unnu þau allan dag. En
er þau skyldu heim fara síðla of aftaninn þá fann konan eigi nistið er hún hafði
frá sér sprett of morguninn. En öngvir menn höfðu farið í eyna né þaðan síðan er
þau fóru. Þá leituðu þau nistisins og fundu eigi. Henni þótti illa, konunni, er
hún skyldi týnt hafa því er önnur kona átti. Hét hún síðan á hinn sæla Þorlák
biskup að finnast skyldi nistið. Síðan fóru þau heim á leið. En áður þau kæmu að
landi þá sá þau liggja á steini þeim, er næstur var vörum, knýtiskauta. Er þau
komu að landi þá tóku þau knýtiskautann og leystu og var þar í nistið það er
týnst hafði og mátti það engi maður vita hverju faraldi þangað mundi farið hafa.

<K 10> 
Skip rak á braut frá manni of nótt í vatnavexti miklum og í ísagang. En of
morgininn, er sá vaknaði er skipið átti, þá sá hann skipið öðrum megin árinnar en
hann væri staddur og var það í ísum og svo hættlega komið að honum þótti þeygi
von að borgið mundi verða þótt þar væru menn staddir með skipinu er það var þá
komið. Þá hét hann síðan á hinn sæla Þorlák biskup að hann skyldi skipið hreppa
og nálgast ómeitt. En annan dag eftir þá var horfið skipið þaðan er áður var. Fór
hann þá að leita síðan og hugði að vandlega með því landi, er honum var firr, er
skipið hafði nær verið, þá er hann hafði séð, af því að hvassviðri hafði á
verið mikið of nóttina, og var von að á það land mundi upp reka sem hann hugði
meir að ef að glíkendum færi. En er hann hafði langt farið að leita og fann eigi
þá hvarf hann aftur og fór þá þeim megin árinnar sem hann átti heima og honum
þótti síður skipsins von. En er hann var kominn nær heim að túni þá flaut þar
skipið heilt við bakka og ósakað og þar í bæði árar og austker og allt það er þar
hafði laust í verið og hafði það jafnt farið í gegn hvössu veðri og þótti sú
jartein mikils verð öllum sem vissu og lofuðu guð og hinn sæla Þorlák biskup.

<K 11> 
Enn rak annað skip í vatnavexti á braut og fannst eigi er leita var farið. Þá
var enn heitið á hinn sæla Þorlák biskup að skipið skyldi aftur koma. En annars
dags eftir fannst skipið óspillt öðrum megin árinnar og hafði það farið bæði í
gegn miklu veðri og vindi og straumi og varð sá feginn, er átti, er fannst.
Þessir atburðir hvorir tveggju urðu skammt frá Skálaholti. 

<K 12> 
Gissur, góður höfðingi og göfugur, fór langa leið og mikinn heiðarveg með sitt
föruneyti. En er þeir voru staddir á heiðum, fjarri byggðum, þá kom sótt á hest
þann, er hann reið, svo áköf að hann tók eigi í jörð og reikaði á fótum. Var
síðan að gert slíkt er í hug kom og skipaðist ekki við. Þá hét hann síðan á hinn
dýrlega Þorlák biskup skynsamlega og lítillátlega að hann skyldi taka sótt af
hestinum. Ætlaði hann það í hug sér að taka það fyrir mark hverja tilsjá hann
ætti of áheit við hinn sæla Þorlák biskup. En hann hét því að hann mundi öllum
dögum lífs síns syngva memoriam Þorláks biskups, Misericordiam tuam quesumus
domine, ef hesturinn yrði heill. En þegar er hann hafði heitið, þá var sem hendi
tæki fyrir og veltist hesturinn en beit síðan er grasi náði og var síðan riðið
hestinum hinn sama dag langa leið og var þá alheill hesturinn og sagði Gissur
sjálfur þessa jartein Páli biskupi. 

<K 13> 
Á bæ þeim, er að Reykjum heitir, var mungát gert á móti Páli biskupi þetta
sumar sem víða annars staðar. En er kveikjur voru undir lagðar mungátsefni og
allt vandlega undirbúið þá gerði eigi við taka og voru kveikjurnar ónýtar raunar.
Varð þá hversvetna í leitað síðan þess er í hug kom og kom þó eigi gerð í mungát
og skipti það dægrum mjög mörgum er svo búið stóð og þótti þá flestum nær sýnt að
allt mundi ónýtast. Þá hét húsfreyjan, er allt ábyrgðist í, á hinn sæla Þorlák
biskup að hann skyldi á nökkvern veg leiðrétta þeirra mál. En er hún hafði heitið
þá kom þegar gerð í kerin, góð og gnóg og varð það hið besta mungát og þótti sú
hin fegursta jartein vera þeim mönnum er kunnleikur var á.

<K 14> 
Þá er Páll biskup var í Arnarbæli, þá var bæði á hregg og hrota og svo ósvást
að trautt þótti úti vært. Þá hét Magnús búandi á hinn sæla Þorlák biskup að
veður skyldi þorna. En þá er hann hafði heitið, þá þornaði veðrið og hafði áður
allóvænt til þótt að svo brátt mundi mega batna, sem nú reyndist, því að það var
allt á einni stundu er sægur hinn mesti var og það er þurrt var og heið og
sólskin. Hafði hann til þess heitið einkum að Páli biskupi skyldi svo gefa veður
þaðan að hann væri eigi í vosi og var það veitt sem hann bað og engi regnsdropi
kom á hann og hans föruneyti þann dag. En hversvetna gengu skúrir við annars
staðar í nánd.

<K 15> 
Maður tók sótt mikla og blés hann allan og gerði svo digran sem naut og hafði
fárverki. En húsfreyja hans var næfur kona og kunni vel fyrir sér. Hún hét fyrir
honum á hinn sæla Þorlák biskup að honum skyldi batna brátt, því að hann var
húskarl, en þetta var of annir. Hún lagði um hann kyndilmál og hét kerti að gera
til dýrðar hinum sæla Þorláki biskupi. En honum batnaði þegar er heitið var
fyrir honum og lofaði hann guð og hinn sæla Þorlák biskup.

<K 16> 
En á hinum næsta bæ því er sjá jartein gerðist, er nú var frá sagt, var kona
ein ung og málug. Hún tók skeypilega á of þenna atburð allan jafnsaman og taldi
hún afleiðis þoka of kurteisi karlanna er þá skyldi svo heita verða fyrir þeim
sem óhraustum konum áður þær yrðu léttari og geipaði mjög. En of aftaninn fór hún
í rekkju sína og sofnaði þegar og svaf skamma stund og vaknaði við það er hún
hafði verk í augum svo að hún spratt upp þegar og gekk of hús innan. Sendi hún
þegar mann eftir húsfreyju þeirri er áður var frá sagt að hún skyldi þangað koma
og ráða um heit með henni. En hún gerði eigi fara og kunni hana mjög raunar of
áleitni þá er hún hafði haft of þá jartein er í þeirra híbýlum hafði orðið. Var
hún síðan verkóða nótt alla. En morguninn eftir var heitið fyrir henni á hinn
sæla Þorlák biskup og tók þá verk úr augum henni og var hún heil skamms bragðs.


<K 17> 
Sá atburður varð á Reynivöllum að þar var veisla virðileg ger á mót Páli
biskupi. En er þar var mungát heitt og undir lagt þá kom eigi gerð í mungát en
efni þóttu allvæn vera og kunni sá og vel er gera skyldi. En er margs var í
leitað þá kom gerð í kerin æsileg og óvinveitt og gerði síðan af dám eigi góðan
og þótti halda við voða að skjaðak mundi í koma. Þá var tekinn stafur sá er átt
hafði hinn sæli Þorlákur, þjónn guðs, og settur í kerið það er mungátsefni var í.
En þegar er stafurinn var settur í kerið þá tók allan óþokka af mungátinu, þann
er áður hafði á verið og kom í gerð góð og hallkvæm og varð það hið besta öl. Og
stóð stafur uns drukkið var ölið.

<K 18> 
Menn voru að tjalda kirkju á einhverjum bæ. En er þeir tjölduðu sönghúsið, þá
tók maður upp knýtiskauta af gólfinu hjá altera og lagði við nasar sér og mælti
við prest er hjá honum var: "Hví varðveitið þér eigi betur svo dýrlegt reykelsi
sem hér er í?" Presturinn svaraði: "Lát mig sjá." Hann seldi honum skautann.
Prestur mælti: "Eigi er þetta reykelsi." En þaðan af er þetta enn æðra og enn
dýrlegra. Þetta er mold úr leiði hins sæla Þorláks biskups er eg hafði á sumri úr
Skálaholti þá er heilagur dómur hans var upp tekinn." Síðan leystu þeir til
skautans og sáu að þar var moldin í sem presturinn sagði og hafði svarfast af
altera er áður hafði legið skautinn. Var þá og eigi moldar litur á heldur var
litur sem rauður bókasteinn en ilmði sem reykelsi og kenndi jafnt of alla kirkju
innan.

<K 19> 
Prestur einn sá er verið hafði undir hendi hins sæla guðs játera Þorláks
biskups varð fyrir vandræði miklu. Hann hafði með sér húskarl í vist, þungan og
þrjótlyndan. Var þar hvorki að sjá til værleika né verknaðar. En ef hann gerði
nekkvern ákenning, presturinn, þá bauð húskarlinn honum á mót öxi og áverk. Lét
presturinn fyrir vinnast of umræðuna þaðan frá en húskarlinn eigi of heituna. En
er prestinum þótti sem þetta vandræði mundi eigi leggjast mega af manna tilstilli
þeirra er þar var við kostur, þá fór hann til bænar sinnar og hét á hinn sæla
Þorlák biskup að hann skyldi á þeirra mál sjá svo að vildra yrði en þá þótti á
horfast og tók hann þegar að syngva saltera til dýrðar sælum Þorláki biskupi. En
er hann kom inn frá bæn sinni, presturinn, þá var hann hljóður, húskarlinn, og
kastaði hann þá öngum illyrðum á prestinn og var það mjög gegn vanda. En þaðan
frá mælti hann eigi höfugt orð prestinum og virði presturinn sjálfur þessa
jartein mesta og fegursta sér í hug hins sæla Þorláks biskups.

<K 20> 
Húsfreyja ein, virðileg og vel fjáreigandi, fór heim skyndilega frá boði, þá
er hún skyldi taka við Páli biskupi. En er hún var komin nálega heim, þá voru
fallnir niður hlekkir hennar sumir úr söðli hennar og var það bæði slys og
fjárskaði og var eigi vænt til fundarins af því að þau höfðu eftir fjöru riðið.
En þá var aðfallinn sær er þau söknuðu hlekkjanna. Hét hún síðan á hinn sæla
Þorlák biskup að finnast skyldu hlekkirnir og sendi hún síðan mann að leita. En
sá atburður hafði orðið á þessi stundu að barn eitt hafði farið í fjöru að leika
sér og fann það hlekkina og vissi eigi hvað var og lék sér að og hafði heim.
Kenndu þá síðan rosknir menn og virðu menn þetta fagurlega jartein vera.

<K 21> 
Sá atburður gerðist enn að barn eitt ungt fór óvarlega og féll í eld og stakk
hendinni í eldinn allt til úlfliðar og brann mjög og blés síðan höndina svo
ákaflega að hönd barnsins var svo mikil sýnum sem roskins manns hendur væru tvær
saman. Sló síðan ópi á barnið svo að móðir barnsins var hræddari um það að það
myndi eigi eira barninu heldur en bruninn í bráð. Var síðan bundið um höndina. En
barnið æpti sem áður á leið fram. Síðan hétu á hinn sæla Þorlák biskup faðir og
móðir barnsins að hann skyldi þeim við hjálpa öllum saman. Eftir það þagnaði
barnið og sofnaði brátt. Þá var síðan með hinu sama umbandi tvær nætur eða þrjár
því að menn þorðu eigi til að leysa og uggðu að ópi mundi slá á barnið þegar ef
til væri leyst. En er leyst var, þá losnaði af hendinni barnsins þrotinn allur
sem glófi væri. En þá var á hendi barnsins allri ungt skinn og fagurt og var þá
alheilt barnið frá þeirri stundu og lofuðu allir guð og sælan Þorlák biskup.

<K 22> 
Einn fátækur maður, sá er bjó nær sjó, hafði heitið á hinn sæla Þorlák biskup
að hann skyldi nakkvert hjálpráð honum leggja. Þá fór hann síðan í fjöru að vita
ef nakkvað væri rekið til gæða og fann ekki. En er hann ætlaði heim að ganga, þá
sá hann sel liggja á steini skammt frá sér en eigi allnær sjónum. Gekk hann síðan
til þangað og hét þá á nýjaleik á hinn sæla Þorlák biskup að hann réði í hönd
honum þann sel er hann sá þá. En selurinn vakti og sá hann er hann gekk að honum
og vildi forðast og fara af steininum og mátti eigi komast og snerist í hring á
steininum. En er hinn fátæki maður fann það og skildi að svo máttigur kraftur var
kominn til fulltingis við hann að selurinn mátti eigi eðli sínu halda, þá laust
hann selinn í svima hið fyrsta högg og gekk hann síðan af dauðum selnum og varð
hyski hans fegið þessi veiði og gerðu þakkir guði og sælum Þorláki biskupi.

<K 23> 
Í stað þeim, góðum og dýrlegum, er í Reykjaholti heitir, varð sá atburður að
konur tvær skyldu bera heim ketil úr hver. En er þær höfðu upp tekið ketilinn og
hafið á axlir sér stöngina, er ketillinn hékk á, þá slapp önnur þeirra í hverinn
báðum fótum. En ketillinn var mjög þungur, er hún skyldi bera, en hverinn var
bæði heitur og djúpur. Mátti hún eigi fyrr úr hvernum komast en hún óð úr þangað
er lengra var og grynnra. En þá er hún kom úr, þá vildu menn færa hana úr skónum.
En er sokkunum var ofan steypt að skónum, þá fylgdi þar bæði skinnið og holdið.
Þá bauð ógn mikla þeim er yfir stóðu af því að öllum þótti von að miklu meir
mundu brunnir vera niður fæturnir en upp of leggina. Hétu þau síðan á hinn sæla
Þorlák biskup að hann skyldi þeim líkn veita og miskunn með sínu árnaðarorði að
hún mætti heil verða. Síðan var hún færð úr sokkunum og var þar miður brunnið er
áður hugðu til meira bruna. Varð hún síðan heil á einum mánaði þar er áður vættu
þeir henni trautt lífs en þótti hún ráðin til örkumla þótt hún rétti við og
lofuðu guð og hinn sæla Þorlák biskup.

<K 24> 
Á hinu sama hausti eftir þetta varð sá atburður að dóttir þessar konu er
brunnið hafði féll geigvænlega og lestist lærleggurinn og laust í æðiverk í
fótinn og mátti hún ekki stíga á fótinn og nær ekki sofa. Var hún færð í
Reykjaholt og var hún þar mjög lengi og batnaði ekki. Var hún ávallt borin fram
og innar. Þá var það sagt frá of aftan að menn höfðu heitið á hinn sæla Þorlák
biskup til ársbótar og að veðrátta batnaði og vel þótti við hafa skipast. Þá fékk
henni mikils, meyjunni, og hét hún á hinn sæla Þorlák biskup að hann miskunnaði
henni. En á hinni sömu nótt eftir sýndist henni maður í svörtum klæðum og strauk
um fótinn. En of morgininn er hún vaknaði, þá gekk hún með staf en var skamms
bragðs alheil og fór sú jartein brátt of allt land og lofaði hver maður guð og
sælan Þorlák biskup.

<K 25> 
Prestur einn sá er farið hafði fyrir ástar sakar að sækja helgan dóm hins sæla
Þorláks biskups féll enn fall mikið er hann fór heim á leið og varð honum svo
illt við að hann þóttist nálega ekki mega stíga á fótinn þann er niður hafði
komið og mátti hann nær ekki á mat taka og ekki sofa hinn fyrra hlut nætur fyrir
ofverkjum þeim er í fætinum voru. Þá hét presturinn af öllum hug á hinn sæla
Þorlák biskup að hann léti honum batna síns meins. Eftir það sofnaði hann mjög
brátt og vaknaði síðan of morgininn snemma alheill með öllu og fór hann þegar
hinn sama dag leiðar sinnar, fagnandi og lofandi guð og hinn sæla Þorlák biskup.

<K 26> 
Á hinum sama bæ hafði enn orðið sá atburður að verk miklum laust í hönd manni
og fylgdi síðan þroti svo mikill að menn höfðu eigi séð jafnmjög blása á
jafnlangri stundu hönd né eins manns eða fót. Varð hann hættur af með öllu. Síðan
var heitið fyrir honum á hinn sæla Þorlák biskup til heilsubótar. En svo
skipaðist við það áheit að á einni nótt tók bæði úr hendinni allan verk og þrota
og var hann heill upp frá þeirri stundu sem hann hafði áður verið eða betur.

<K 27> 
Maður fór vestan úr fjörðum þann vetur hinn sama, er áður er frá sagt, að
sækja helgan dóm hins sæla Þorláks biskups. Sá maður var fótveill, hann hafði
fallið af baki þrim vetrum áður og hafði meiðst þjóleggurinn og lá hann í hvílu
mikinn hlut hinna fyrstu missera eftir er að hafði orðið. En síðan lágu ávallt
verkir í og leitaði hann þó að vinna við. En er hann var á leiðinni og fór smám,
þá er hann mátti svo, þá kom hann of aftaninn fyr kyndilmessu á bæ þann er að
Laugarvatni heitir og var þar of nóttina. Þá var fætinum orðið erfitt af langri
göngu, er hann hafði gengið áður of daginn, og var þá verkur mikill í fætinum. Þá
hét hann einkum á hinn sæla Þorlák biskup, skyldi hann láta ferð sína fram koma
og hann mætti nekkverja umbót þiggja síns meins. Síðan sofnaði hann nakkvað og
vaknaði of morgininn allstirður og hrumur og fór til kirkju og baðst fyrir. En
hann varð heill of messu og kenndi hann gerla að svo var sem hendi tæki fyrir þá
er verkurinn fór úr fætinum og gekk hann síðan hinn sama dag óhaltur og orðinn
alheill þá, og sýndi hann þá fótinn Páli biskupi og öllum þeim mönnum er þar voru
við staddir og var það öllum auðsýnt að mjög mundi vanmeta verið hafa. Var þá
lýst þeirri jartein í kirkju og sungið Te deum og hringt öllum klukkum og lofuðu
allir guð sem kunnu framast og hinn sæla Þorlák biskup.

<K 28> 
Í Ölfusi varð sá atburður að maður meiddist í leik og gekk hönd hans úr liði
og þurfti marga menn til áður í liðinn kæmist. Síðan fór hann heim of aftaninn.
En of morgininn eftir laust æðiverk í höndina svo að hann mátti ekki sofa og hann
fékk trautt legró. Hét hann síðan af öllum hug á hinn sæla Þorlák biskup til
hjálpar sér og heilsubótar. Eftir það rann á hann höfgi og sá hann síðan í þeim
höfga hinn sæla Þorlák biskup og mælti við hann og tók eigi á honum.

"Títt gerist yður nú", sagði hann, "að heita á leið fram og enda eigi það er þér
heitið."

Síðan vaknaði hann og var þá alheill og minntist á síðan í hug sér hví hinn sæli
Þorlákur biskup mundi þann ákenning gert hafa of heit hans og mundi þá síðan að
hann hafði heitið á hinn sæla Þorlák biskup of sumarið áður fyrir augum bróður
síns en hafði eigi í hug komið að enda. Sendi hann síðan í Skálaholt hvort
tveggja heitfé og urðu allir fegnir er þessa jartein heyrðu sagða og gerðu guði
þakkir og sælum Þorláki biskupi.

<K 29> 
Á bæ einum var griðungur mannýgur sá er trautt máttu karlar reka naut fyrir
honum. En þá barst svo að að engi karlmaður var á bænum en nautin þurfti heim að
reka. Varð síðan til kona ein vel tvítug, heldur kná, og vel visk að fara eftir
nautum og hafði staf í hendi. En er hún kom í nánd við nautin, þá gerði
griðungurinn á mót henni. En hún laust hann síðan þegar með stafnum. En
griðungurinn gekk eigi undan og vildi stanga hana. En hún varð á milli hornanna
griðungsins og tók síðan höndum of háls griðunginum og hélt sér svo. En
griðungurinn vildi hana ávallt ofan færa. Hún tók þá síðan að mæðast mjög og var
þá við sjálft að hún mundi verða laust að láta. Þóttist hún þá ráðin til örkumla
eða til bana því að hún fann eigi að griðungurinn mæddist. Hét hún þá síðan á
hinn sæla Þorlák biskup til hjálpar sér. Eftir það brá hún knífi og leitaði að
skera á hálsinn slíkt er hún mátti. En er henni var minnst von, þá féll
griðungurinn og rétti frá sér alla fætur og hugði hún þá fjörbrot á vera. Komst
hún síðan nauðulega heim. En þá er eftir nautunum var farið, þá gekk griðungurinn
eftir nautunum svo hægur og hýr að hann gaf þá að öngum manni gaum. En á sá of
allt sumarið eftir það er atgangurinn hafði verið.

<K 30> 
Sá atburður varð enn að maður lét gelda hest er hann átti, ungan og góðan. En
að hestinum kom blóðrás mikil. En eftir það sullur æsilegur og svall allur
kviðurinn á hestinum svo að eigi mátti ganga að mat sér of síðir og gerðust að
vogföll mikil og hol á svo stór að maður mátti stinga í hnefa sínum og þar kom of
síðir að fúnaði kviðurinn og voru skornar af allar skauðirnar af hestinum og
þótti eigi von að lifa mundi lengi. Eftir það hét sá er átti hestinn að gefa
hálfan hestinn hinum sæla Þorláki biskupi ef fram kæmist. Síðan færði hann á
braut hestinn, en hríð á mikil. En hinn sæli Þorlákur biskup gætti svo til
hestsins að á einum hálfum mánaði varð alheill hesturinn og svo skauðirnar á sem
öðrum geldum hestum. En sá leysti síðan hestinn til sín of vorið er heitið hafði
og endi vel heit sitt eftir ráði Páls biskups og þökkuðu menn guði þessa jartein
og hinum sæla Þorláki biskupi.

<K 31> 
Maður fór þenna hinn sama vetur eftir upptekning hins sæla Þorláks biskups
óvarlega með hest og brast niður ís undir öllum saman þar er vatnfall var undir
og djúp. Komst maðurinn brátt upp úr vökinni en hesturinn komst eigi upp. Fór
maðurinn síðan heim til bæjarins skyndilega og kallaði á menn og greip
járnsleggju í hönd sér og rann fyrir og braut ísinn en víddi vökina og er honum
var minnst von þá slapp sleggjan úr hendi honum í vökina og djúpið. Komu þá menn
að og komst þá upp hesturinn brátt. En sleggjan náðist ekki og merktu þeir til
hvar sleggjunnar var von, settu upp drangstein á landinu gagnvert og eigi allnær
vatnfallinu og gengu heim síðan. En þeim er sleggjuna hafði niður fellt þótti ill
slysför sín en fjárskaði búanda og hét síðan á hinn sæla Þorlák biskup að
sleggjan skyldi nást. En fám nóttum síðar kom hann til þar er sleggjan hafði
týnst og þá er hann vildi að hyggja að eigi félli marksteinninn, þá stóð þar
sleggjan við steininn sem maður hefði nýsett niður. Varð hann síðan allshugar
feginn og tók sleggjuna og hafði heim og sagði þessa fagurlega jartein öllum
mönnum þeim er við voru staddir og lofuðu allir guð og hinn sæla Þorlák biskup.

<K 32> 
Annar atburður varð enn þessum glíkur í Skálaholti. Þar brotnaði þelahögg er
gröf var grafin. En þá var fengin til öx mikil að höggva þelann. En er gröfin var
grafin til loks, þá gleymdist öxin og var öngum seld til varðveislu. En er eigi
var saknað fyrr en tveim nóttum eða þrimur síðan en verið hafði margt þeirra
manna þar við statt er óvænna þótti til fundarins. Var heitið síðan viku síðar en
horfið hafði öxin á hinn sæla Þorlák biskup til þess að aftur skyldi koma öxin,
bæði söngvum og kertisgerð. En að einni nótt liðinni þá fannst öxin í rekkju þess
manns er áður hafði varðveitt of veturinn og var þá sem nýlögð væri niður. En þar
hafði áður oftlega leitað verið svo að víst var að þá var eigi þar. Þótti öllum
sá atburður mikils verður þeim er við voru staddir og var Páll biskup í þessu
heiti með öðrum mönnum og virði þessa jartein því meira sem hann kunni görr sjá
en flestir aðrir. 

<K 33> 
Í Odda varð sá atburður at nautahellir féll og urðu þar undir tólf naut, þau
öll höfðu þegar bana, og var nálega hvert bein þeirra brotið og engi iður ósökuð
í þeim. En almáttigur guð lét fylgja minnilega huggun þessum fjárskaða í jartein
þeirri er hann lét verða fyrir hinn sæla Þorlák biskup. Þar varð undir bjarginu
með öðrum nautum uxi mikill og góður. En er menn komu til hellisins, þá sáu menn
það að undan bjarginu tók höfuð uxans þess hins mikla og það var kvikt en nálega
var mannhæð að bjarginu er á uxanum lá. Þá var til farið að höggva bjargið af
uxanum og verið að mikinn hluta dags. Þá var heitið á hinn sæla Þorlák biskup að
uxinn skyldi við rétta og hétu þeir að gera kerti til dýrðar hinum sæla Þorláki
biskupi það er tæki um uxann. En er bergið var fært af uxanum, þá var hann
reistur upp og studdur meðan hann fór út úr hellinum en þá gekk hann þegar einn
saman til annars hellis og át þegar mat sinn hinn sama aftan og var ekki bein
brotið né knýtt og þótti það af þveru frá glíkindum vera öllum þeim mönnum, er
deili vissu á, er eigi var hvert bein brotið í honum sem öðrum nautum þeim er
undir slíkum þunga höfðu verið. En kertið var fimm álna langt og brann af helgum
dómi hins sæla Þorláks biskups hans messudag og lofuðu allir guð og hinn sæla
Þorlák biskup.

<K 34> 
Hallur Gissurarson, góður prestur og göfugur, hafði kverkamein og sótti oft
mjög svo að hann mátti nálega ekki mæla og öngum mat niður koma en sjaldan
meinlaust með öllu. En er hann fór leiðar sinnar of sumar svo að hann kenndi
þessa meins og var honum bæði meint niður að svelga og svo að drekka en meinst að
hósta þá kom hann í Skálaholt of farinn veg og baðst fyrir að helgum dómi hins
sæla Þorláks biskups of stundar sakar. En áður hann gengi á braut þá tók hann til
trafanna er á klæðum þeim voru er tjaldað var of kistuna og reið á kverkarnar í
kross og söng þetta: "Sancte Thorlace ora pro nobis."  Síðan gekk hann á braut úr
kirkjunni. En er hann kom til hests síns, þá hrækti hann og varð honum þá ekki
illt við eftir því sem vandi var á. Þá treystist hann enn framar guðs miskunn og
jartein þá er hann þóttist fengið hafa og tók þá að hósta eftir því sem þá er
honum var mest mein við að verða. Fann hann þá síðan að hann var þá til loks
heill orðinn og sagði hann sjálfur þessa jartein Páli biskupi svo að margir
heyrðu á og lofuðu allir almáttkan guð er slíkar dýrðir lætur verða fyrir sælan
þjón sinn Þorlák biskup.

<K 35> 
Sá atburður varð á bæ þeim er í Gröf heitir, skammt frá Skálaholti, mjög á
ofanverðum dögum hins sæla Þorláks biskups að misseratali því er hann hafði hér
heima að gullsylgja týndist sú er átti eiginkona þess manns er þar bjó i Gröf.
Var síðan leitað vandlega hvervetna þar er í hug kom og von þótti vera og fannst
eigi sylgjan. Þá var síðan heitið á helga menn bæði föstum og ölmusugjöfum,
söngvum og kertagjörð og fannst þó eigi sylgja. Þá var leitt að spurningum víða
því að það þótti mörgum mönnum glíklegast að stolið mundi vera og spurðist hvergi
til. Dofnaði þá yfir síðan og gat engi maður sylgjunnar. En þann vetur eftir er
heilagur dómur hins sæla biskups hafði verið upp tekinn úr jörðu áður of sumarið
og nú hefir áður verið mjög margt frá sagt, þá skaut því í hug henni
húsfreyjunni, er gullsylgjunnar hafði misst, að heita á hinn sæla Þorlák biskup
að sylgjan fyndist eða kvæmi aftur. Hét hún að gefa hálfvirði sylgjunnar til
þakka hans. En litlu síðan en hún hafði heitið varð sá atburður á bæ þeim, er
nálægur var þeim bænum er sylgjan hafði týnst fyrir öndverðu, að maður var að
sýslu og reiddi tað á akurland. En er hann kom að götu þeirri, er þjóðgata var
þeirra manna er riðu og gengu, þá sá hann nakkvað glóa við á götunni. En þar
gengu þá stafkarlar eftir götunni og sté einn þeirra á það ofan er verkmaður
hafði séð. Síðan gekk hann til og tók þá þar upp sylgjuna þá hina sömu, er áður
var frá sagt, er týnst hafði á öðrum bænum en nú fannst og var sem nýlögð væri
niður, albjört og ólest. En þá voru liðin frá því fjórtán misseri er týnst hafði
sylgjan og þótti sá atburður mikils verður þeim er vissu og gerðu guðir þakkir og
sælum Þorláki biskupi.

<K 36> 
Undir Eyjafjöllum varð sá atburður, er fákunnlegur er, þar var fylgt húsa á
milli sveini einum ungum, sjö vetra gömlum eða átta, og fylgdu honum mjög margir
menn af bæ þeim er heitir í Arnarbæli til þess manns híbýla er það var margra
manna mál að faðir væri drengsins og hafði presturinn fært fram sveininn þangað
til en hann var þá bæði gamall og fésnauður. En þá var vatnavöxtur mikill en þar
voru vatnföll tvö á milli þeirra bæjanna, er sveininum var fylgt, og hvorki
grynnra en tók í miðja síðu hrossi og óæð óknám mönnum, þótt rosknir væru, fyrir
strangleiks sökum. En er þeir höfðu niður settan sveininn, þá fóru þeir á braut
og aftur í Arnarbæli. En búandinn var eigi heima á þeim bænum er sveinninn var
niður settur. En húsfreyja varð við óð og keyrði sveininn höggum á braut þegar á
hæla þeim. Þá var framorðið dags og skúraveður á. En sveinninn hafði skinn yfir
sér. En er nótt var orðin, þá kom henni í hug húsfreyjunni hversu ferlega hún
hafði sveininn á braut rekinn og bað þá síðan að menn skyldu fara að leita hans.
Fóru tveir menn að leita sveinsins og fundu eigi og fóru uns þeir komu í
Arnarbæli og réðust menn þaðan í ferð með þeim að leita sveinsins. En prestur sá,
er upp hafði fæddan sveininn, varð hryggur við þenna atburð og fór til kirkju og
söng saltera og hét af öllum hug á hinn sæla Þorlák biskup að hann leiðrétti
nakkvað þeirra mál. En stundu síðar þá kom sveinninn þar í Arnarbæli, þurr og
kátur, svo að hann var ekki votur stórs of ökkla upp. Hann sagði svo frá ferð
sinni, sveinninn, að hann fór grátandi úr garði þar er þeir höfðu við hann
skilist og vissi hann eigi hvert hann horfði en veðrið ósvást. Kvaðst hann þá
heitið hafa á hinn sæla Þorlák biskup of allt sem hann mátti að hann skyldi honum
við hjálpa. Fór hann uns hann kom að sauðaskjóli og sofnaði þar. En er hann
vaknaði þá sá hann þegar í bæinn í Arnarbæli og gekk þá til húss og hafði ekki
vatnið fundið á leiðinni. En hvergi mátti svo fara þar á milli að mennskri ætlun
að eigi væri þar tvö rennandi vötn fyrir er sveinninn mundi yfir hvortki komast
mega fararskjótalaust. Urðu allir fegnir þessi jartein er við voru staddir og
lofuðu guð almáttkan er slíkar dýrðir og jarteinir lætur verða í sífellu fyrir
þjón sinn, Þorlák biskup.

<K 37> 
Það barst enn að þenna vetur að einn ungur maður fátækur svo að hann hafði sér
öngva björg nema þá er góðir menn gáfu honum fyrir guðs sakar eða það er hann
mátti veiða nakkvað til matar sér úr fiskivötnum. Sjá maður var frændi hins sæla
Þorláks biskups og hafði hann honum margt gefið og löngum veitt. Hann gekk síðan
til vatns einn hvern dag of skammdegi og sat á ísi allan dag í allmiklum kulda og
veiddi ekki og ekki veiddu aðrir og, þeir er á ísinum sátu. En sveinninn hafði
ekki til náttverðar nema hann veiddi nakkvað. En þá tók að líða á daginn svo að
komið var að sólarfalli. Tók þá síðan að harðna í skapi sveinsins. Var bæði að
hann kól mjög og hungraði en veiddi ekki. Hét hann síðan með gráti á hinn sæla
Þorlák biskup að hann skyldi honum þá enn nakkvað til náttverðar gefa, svo margan
málsmat sem hann hafði honum fyrr gefinn og hét hann að syngva fimm tigum sinna
Pater noster til dýrðar hinum sæla Þorláki biskupi. En hinn helgi guðs þjónn
heyrði bón hans og áheit og veitti það er hann var beðinn. Fór sveinninn eigi
fyrr heim af ísinum of aftan, en hann hafði veidda fimm tigu fiska og voru miklu
betri holdi en þá þótti von vera í það mund vetrar. Ekki kól hann þaðan frá er
hann hafði heitið. En aðrir veiddu ekki þeir er hjá honum sátu á ísinum. Fór hann
síðan heim þangað er hann var innhýstur, þá er hann fékk sér nakkvað til atvinnu
og vissu þeir glögglega þenna atburð og svo þingaprestur þeirra og lofuðu allir
guð og hinn sæla Þorlák biskup.

<K 38> 
Sá atburður varð í Viðeyju að örn lagðist í eyna of vorið eftir vetur þann, er
áður er frá sagt, í það mund er von var að eggver væri sem mest ef eigi bæri
annað til. En örninn gerði svo mikið búrán og fjárskaða að foglinn varp nær engi.
En sá er varp, þá bar örninn undan jafnskjótt. En er örninn fló enn of dag í eyna
nær nóni dags, þá fór Bjarni prestur búandi til kirkju og hét á hinn sæla Þorlák
biskup til fulltings að af mætti ráðast þetta vandræði. En verkmenn voru að
arningu og vissu ekki til að hann hefði heitið, presturinn. En er örninn kom í
eyna, þá settist hann skammt frá þeim. Þá hljóp einn verkmaður til og vildi elta
á braut örninn. En hann beið hans í sama stað og laust hann örninn með verkfærinu
er hann hafði í hendi og drifu þeir þá til fleiri verkmenn og gátu hlaðið
erninum. En síðan samnaðist fogl i eyna og varð eggver bæði gott og mikið og
lofuðu allir guð og hinn sæla Þorlák biskup. 

<K 39> 
Í Flóa varð sá atburður að kona sú, er Þórný heitir, hóf ketil af eldi. En þá
varð tré fyrir hælum henni og féll hún á bak aftur. En ketillinn vellandi
slagnaði á hana og brann hún mjög svo að mönnum þótti trautt lífs von. Gerði
síðan í sviða mikinn svo að hún mátti eigi óæpandi bera. En síðan hét hún með
alhuga miklum á hinn sæla Þorlák biskup að hann skyldi svo linast láta sviða að
hún mætti bera svo að öðrum þætti eigi illt hjávistar, þeim er henni þyrftu þá að
þjóna. En nálega þegar er hún hafði heitið, þá tók úr allan sviða og féll á hana
svefnhöfgi. En er hún vaknaði þá þóttist hún heil vera orðin til loks og var þá
síðan til leitað þar er hún hafði ákaflegast brunnin verið og var þá skinn á ungt
og þunnt og reis hún upp þegar annan dag eftir alheil, lofandi guð og hinn sæla
Þorlák biskup.

<K 40> 
Kona hét Halldóra, ung að aldri og gift einum ættstórum manni. Hún tók
meinsemi mikla svo að hún gerðist kararmaður og varð henni í rekkju allt að
vinna. Hún mátti eigi ganga og trautt sitja og var nálega afllaus í öllum liðum
og varð hana að bera ávallt fram eða innar og hvertki er hún skyldi fara.Voru
löngum miklir verkir að henni og féll henni nær allt saman og var henni löngum
skapþungt. Voru og löngum í hörðum hugum ástmenn hennar er yfir henni sátu. Var
heitið fyrir henni mjög drjúgt og fékk ekki á nema smáróar einir og þó skammir.
En er hún hafði í kör legið nálega sex misseri, þá gerðist mönnum sem tíðast of
áheit við hinn sæla Þorlák biskup og var það rætt í hvers manns híbýlum daglega
að segja frá hans jarteinum og heilagleik.

Þá tók einhver maður til orða of aftan, er slíkt var hjalað, og mælti svo: "Þá
þætti mér nú mikils um vert of jarteinakraft Þorláks biskups ef hann léti
Halldóru verða heila er sex misseri hefir í kör legið."

En margir tóku undir að hann mundi það af guði geta ef hann vildi. En sjá
atburður var í Vestmannaeyjum. Þá bar það síðan fyrir einhverja húsfreyju of nótt
þar í eyjunum, réttorða, að henni þótti sem maður kvæmi að sér í svartri kápu og
þóttist hún vita að hinn sæli Þorlákur biskup var.  Hann mælti við hana fyrri:
"Þykir yður eigi sýnt hvort eg mun geta að guði að Halldóra verði heil."

Hún svaraði: "Öllum þykir það sýnt," sagði hún.

Hinn sæli biskup mælti: "Fás þykir mér í leitað. Far þú og seg henni þessa vitran
og mæl við hana að hún fari í Skálaholt ef hún vill heilsu geta. En eg mun fara
fyrir henni og greiða farlengd hennar."

Síðan vaknaði hún, húsfreyjan, og fór út að segja hinni sjúku vitran þessa. En þá
er leiði gaf úr eyjunum, þá fór hún utan og var hún síðan í börum borin í
Skálaholt og fylgdi henni móðir hennar og búandi. En þegar er hún sá kirkjuna í
Skálaholti, þá þótti henni sér þegar hugléttara verða en áður hefði orðið né einu
sinni í hennar meinsemi. Hún kom þar nekkverjum nóttum fyrir kirkjudag og þótti
henni nekkver skái á hverju dægri verða á sínum mætti allt til kirkjudagsins. En
þar var þá fjölmenni mikið og hafði Páll biskup í formæli sínu að menn skyldi
biðja fyrir henni að hún árnaði það í sinni þangaðkomu sem henni var mest skylt
að þiggja en hinum sæla biskupi til dýrðarauka en allri alþýðu til trúbótar. En
hinn næsta dag eftir, þá gekk hún til altaris og varði fingurgulli og
reið síðan fám náttum síðan til alþingis og var sýnd þar öllum þingheimi alheil
og lýsti þessi jartein Karl ábóti og lofuðu allir guð er slíka hluti veitir fyrir
þjón sinn Þorlák biskup.

<K 41> 
Á alþingi þessu hinu sama lét Páll biskup ráða upp að bæn manna jarteinir hins
sæla Þorláks biskups þær er hér eru skrifaðar á þessi bók. En þar var sá maður
viðstaddur er svo var daufur að hann heyrði ekki nema æpt væri að honum. En er
jarteinir voru upp sagðar, þá heyrði hann jafnglöggt sem aðrir menn og var hann
heill orðinn síns meins.

<K 42> 
Sá var annar við staddur við þenna atburð er svo var óskyggn að hann sá trautt
fingra sinna skil og var eigi verkfær en nálega félaus. Honum fékk mikils er hann
heyrði jarteinir hins sæla Þorláks biskups og gekk inn í kirkjuna og lagðist á
knébeð og bað hinn sæla Þorlák biskup með tárum að hann skyldi honum nekkverja
líkn veita. En er hann reis upp af bæninni, þá var hann heill og var þessi
jartein lýst og lofuðu menn guð og hinn sæla Þorlák biskup.

<K 43> 
Ein kona hafði vanheilsu mikla. Hún hafði kviðsull harðan og hættlegan. Hún
reis upp úr rekkjulátum og vann að nökkverjum hlut til reiðu sér en var þó
auðskæð og auðkumul í skapi af sínu meini. En hún lá einvæn á hverjum hálfum
mánaði og spjó þá blóði nær fullum munnlaugum. En er hún hafði þetta mein haft
nálega þrjátigu vetra og var henni sitt mein því óhægra er lengur hafði við
leikið. En er skammt var til messudags hins sæla Þorláks biskups, þess er of
veturinn er, þá tók hún hina sömu meinsemi sem hún átti vanda til og hafði hún
aldregi orðið einvænni en þá var hún. Kennimaður stóð yfir henni og lagði það ráð
til að hún skyldi heita á hinn sæla Þorlák biskup og gerði hún svo og hét af
öllum hug til heilsubótar sér söngvum og bænahaldi. En að messudeginum hins sæla
Þorláks biskups reis hún upp úr rekkju og hafði þegar meiri heilsu þegið af
árnaðarorði hins sæla Þorláks biskups en langa ævi áður en þó var enn nekkver
sullur í kviði hennar. Hún hafðist þá löngum á bænum of jólin og var að kirkju.
En er hún var að kirkju síð of aftaninn fyrir hinn átta dag í jólum og var myrkt
í kirkjunni, þá bar fyrir hana ljós mikið að sjá í sönghúsið, svo að hún mátti
trautt í gegn sjá, en þó þóttist hún sjá mann skrýddan í ljósinu. En frá þeirri
stundu mátti eigi kenna í kviði hennar þrota en þó þóttist hún kenna meinsemi
fyrir brjósti nakkvað og miklu miður en áður. En of nóttina fyrir hinn átta dag
frá hinum þrettánda, þá bar fyrir hana að hún þóttist sjá Þorlák biskup ganga í
svefnhúsið og að rekkjunni þar er hún hvíldi í. En þá vaknaði hún og var þá
alheil og svo alla daga síðan meðan hún lifði og svo hæg í skaphöfnum sínum að
hún mælti engum manni mein. Þakkaði hún almáttkum guði heilsu sína og hinum sæla Þorláki biskupi.

<K 44> 
Sú var enn önnur kona er varð fyrir miklu meini á þeim hinum sama vetri er
áður var frá sagt. Sá var annar vetur frá því er upp var tekinn heilagur dómur
hins sæla Þorláks biskups. Sjá kona gekk úr stofu fimmta dag á miðlum imbrudaga
of jólaföstu í eldhús. En er hún laut niður mjög að sýslu þeirri er hún hafði
fram, þá féll úr ræfri ofan tré mikið og þungt og kom á bak henni og lamdist
fyrir bæði hryggurinn og önnur beinin þar er á kom og vissi ekki til manna er
menn komu að henni og var hún borin í vaðmáli þaðan. Hún vissi löngum ekki hingað
og var hætt með öllu og hvergi hrærandi og kolblátt bak hennar allt og hjartsára.
En er svo var komið mætti hennar, þá var heitið fyrir henni á hinn sæla Þorlák
biskup með umráði góðra kennimanna, er þar voru við staddir, að hún skyldi syngva
fimm tigum sinna Pater noster til dýrðar hinum sæla Þorláki biskupi og hafa
sungið allt áður liðinn væri messudagur hins sæla Þorláks biskups með fulltingi
búanda síns og sonar ef hún hefði eigi mátt til sjálf. En drottinsdaginn eftir
imbrudagana var hún í stofu inni, þá er aðrir menn voru að tíðum úti, með svo
litlum mætti sem áður var frá sagt og var inni hjá henni húsfreyja hennar og
dóttir húsfreyjunnar, mær lítil og ung, og var fóstra hinnar sjúku konu. En er
hún söng slíkt, er hún þóttist mega af heitsöng sínum, þá rann á hana
ómeginshöfgi. En þegar er henni höfgaði, þá þóttist hún sjá hinn sæla Þorlák
biskup ganga í stofuna í kanokabúningi og að þar er hún hvíldi. Þá mælti hin
sjúka kona í því er hún þóttist sjá hann: "Sæl erum vér," kvað hún, "er þú ert
hér kominn."

Hún vaknaði við það, er hún hafði mælt, og þá spurði hún, húsfreyjan, við hvern
hún þóttist mæla.

"Við Þorlák biskup", kvað hún, "hann þótti mér hér kominn vera."

Eftir það reis hún upp í rekkjunni, konan, og færðist á gólf fram og var þá orðin
alheil og lofuðu þeir allir guð og hinn sæla Þorlák biskup.

<K 45> 
Sá atburður varð í Skálaholti er mikils er verður. Þar fóru menn á ferjuskipi
yfir á þá er Hvítá heitir. Var sá maður að ferjunni er Steinþór heitir og flutti
yfir ána prest þann er syngva skyldi í þing sín. En fátækir menn voru við ána og
vildu gjarnlega í Skálaholt fara af því að þar var þeim meira skjól en hvar
annars staðar. En veður var á hvasst og mjög kalt og var skipið sollið og frörið
en áin var mikil og var breitt yfir að róa. En ferjumaður var í skinnbrókum
miklum og þéttum. Síðan fóru á skip hinir snauðu menn tíu en ferjumaðurinn
ellefti. En þá kom hinn tólfti maður og sté þegar á skipið, er sá kom til, og bar
síðan skipið frá landi og á djúp. En þegar er vindur kom að þá fyllti skipið en
síðan sökk niður. Eftir það kom skipið upp og svo mennirnir flestir lífs og
komust nekkverir á kjöl. En flestir fengu á hann og báðu hann ténaðar,
ferjumanninn, og fór þá í kaf allt saman og heldu þeir honum niðri uns Steinþór
komst úr því fatinu í kafi er þeir héldu á flestir. Eftir það kom Steinþór upp og
hafði hann þá drukkið mjög og var þrekaður mjög af kulda og komst hann þá enn í
skipið upp og fékk árina en fullt var skipið og marði uppi of stundar sakar en
fyrir var djúpið að mestum hlut. Komu þá upp hjá honum mennirnir og flestir allir
örendir. Vætti hann þá og ekki sér lífs. En meðan skipið marði uppi hét Steinþór
á guð og hinn sæla Þorlák biskup til þess að hann skyldi koma til þess lands, er
nær var Skálaholti, og lík hans skyldi finnast þótt honum væri eigi lífs auðið.
Síðan fór hann niður til grunna og var svo þungur í vatninu sem steinar væru við
hann bundnir er skinnbrækurnar voru fullar vatns. Hann ætlaði að vaða í kafinu
meðan hann vissi til sín til þess lands er hann vildi koma og lét árstrauminn
falla á síðu sér. En svo var djúpið mikið að það var jafnskjótt er hann kom til
grunna og þá var þrotið örendi hans, þá varð fákunnlegur hlutur. Hann þóttist sjá
sem hönd manns í kafi og sópaði vatninu frá andliti hans og tók hann önd í kafi
svo að hann drakk eigi og fór svo þrisvar. Taka vildi hann höndina, þá er hann
þóttist sjá, og mátti hann eigi. Eftir það tók áin að grynnast þar er hann var
kominn og gruflaði hann til lands og mátti hvorki standa né ganga þá er hann
hitti menn. En þó varð hann heill fárra nátta. Hið sama kveld var farið eftir
Steinþóri og á leit líka. Þá fundust lík tveggja mæðgna og í fötum þeirra
silfursylgja sú er þær höfðu sagt áður að þær skyldu færa Þorláki biskupi. Sjá
atburður gerðist á degi ártíðar Klængs biskups.

<K 46> 
Hálfum mánaði síðar varð sá atburður þar að hinni sömu ferju og þar er ferjan
er vön á ánni að vera, þá var hinn sami maður að ferjunni, sem fyrr
var nefndur, er Steinþór hét. En hann var ölmusugóður og armvitugur við fátæka
menn að því öllu er hann hafði færi á. En voru margir fátækir menn við ána og
máttu eigi yfir komast af því að ís var á ánni og eigi gengur. En skipinu mátti
og eigi við koma. Tók þá að gráta fátækisliðið er það mátti eigi sækja til þess
skjóls er það hafði lengi til sparast.

Honum gekkst þá hugur við, ferjumanninum, og kallaði hann og mælti: " Kostið þér
og grátið eigi," kvað hann, "heitum vér heldur á hinn sæla Þorlák biskup og
syngjum fimm sinnum Pater noster til dýrðar honum og má hann yður þegar láta yfir
komast er hann vill."

Síðan sungu þau. En eftir það þá féll niður ísinn of þvera ána og litlu breiðari
en skipinu mátti róa og lá ísinn síðan nökkver dægur ógengur bæði upp og niður
frá til vitnis þessar jarteinar að allir mætti sjá þeir er til komu. Fór þá hver
síðan leiðar sinnar lofandi og dýrkandi guð almáttkan og hinn sæla Þorlák biskup.
