Jómsvíkinga saga
AM 291 4to, frá þriðja fjórðungi 13. aldar
Útg. Ólafs Halldórssonar 1969

JÓMSVÍKINGA  SAGA

1. kafli

Gormur hét konungur er réð fyrir Danmörku, er kallaður var hinn barnlausi; hann 
var ríkur konungur og vinsæll við sína menn. Hann hafði þá lengi fyrir landinu 
ráðið er þetta var tíðenda.

Tveir menn eru nefndir, þeir er voru í hirð konungsins; hét annar Hallvarður, en 
annar Hávarður.

Arnfinnur hét jarl er þá var í Saxlandi og ríki hélt af Karlamagnúsi konungi. 
Þeir voru góðir vinir og Gormur konungur; höfðu verið fyrr í víkingu báðir samt. 
Jarlinn átti systur fríða, og svo ber til, að hann lagði á hana þýðu meiri en 
skyldi; síðan gekk hún með barni, en það var þó mjög leynt. Hann sendi hana í 
burt með trúnaðarmönnum og bað þá eigi fyrr við skiljast en þeir vissi, hvað af 
yrði barninu. Svo gera þeir; koma fram þar sem konungurinn Gormur réð fyrir, 
nema stað við skóg þann er Myrkviður heitir og létu barnið koma undir 
viðarrætur, en þeir forðuðu sér í skóginn og dvöldust þar.

Þess er við getið, að það ber saman þetta sama haust, að Gormur konungur fór á 
skóg og hirð hans öll í allgóðu veðri, og fóru að dýrum, aldini og fuglum allan 
þann dag og skemmtu sér svo. En um kveldið, þá fer konungur heim og öll hirðin, 
nema þeir tveir bræður, Hallvarður og Hávarður; þeir dvöldust eftir á skóginum 
og gengu síðan víða um merkur að skemmta sér. En fyrir myrkurs sakir, þá fátu 
þeir eigi heim og snéru þá leið sinni til sjóvar og þóttust vita, að þeir mundu 
feta heim ef þeir fylgdi sjóvarströndu, þvíað borg konungsins var skammt frá 
sjó, er mörkin gekk fram allt að sjó.

Og þá er þeir gengu um sjóvarsanda og að melum nokkurum, þá heyra þeir barns 
grát, og gengu þagat og vissu eigi hví sæta mundi. Þeir fundu þar sveinbarn; það 
var lagt undir viðarrætur og knýttur knútur mikill í enninu á silkidregli er það 
hafði um höfuðið. Þar var í örtugar gull. Barnið var vafið í guðvefjar pelli. 
Þeir taka upp barnið og hafa heim með sér og koma svo heim, er konungur sat yfir 
drykkjuborðum og hirðin, og saka sig um það er þeir höfðu eigi gáð að fylgja 
konungi heim, en konungur svaraði og kvaðst þeim eigi reiður mundu fyrir þetta.

Og nú sögðu þeir konungi hvað gerst hafði til tíðenda í för þeirra, en konungur 
beiddist að sjá sveininn og lét sér færa. Konunginum leist vel á sveininn og 
mælti: "Sjá mun vera stórra manna og er betra fundinn en eigi," og lét síðan 
sveininn vatni ausa og nafn gefa og kallaði Knút. En það var fyrir þá sök er 
fingurgullið hafði knýtt verið í enni sveininum þá er hann fannst, og tók 
konungur þar nafn af, það er hann gaf sveininum. Hann fékk honum og fóstru þá er 
vel var fingið og kallaði sinn son og gerði vel við hann og unni honum mikið.

Og nú er á leið æfi konungsins Gorms og hann var gamall orðinn, þá tók hann sótt 
þá er honum vann að fullu. Og áður en hann andaðist, þá bauð hann þangað til sín 
vinum sínum og frændum er hann þóttist sjá, hversu fara mundi um hans mátt. Hann 
beiddi þá þess, að hann skyldi ráða hverjum sverja skyldi land og þegna eftir 
hans dag, og vildi hann til þess fá þeirra leyfi, en hann kvaðst Knúti gefa 
vilja allt sitt ríki og alla þá hluti er hann væri þá meiri maður en áður eftir 
sinn dag. Og nú fyrir sakir vinsælda hans og hann var sínum mönnum ástfólginn, 
þá játtu þeir þessu, að konungur skyldi ráða, og fór nú þetta fram.

Og eftir það lætur konungur líf sitt.

Nú tekur Knútur við landi og þegnum og öllu því ríki er Gormur hafði átt, og er 
vinsæll við sína menn.

Knútr fóstraði son Sigurðar orms í auga og gaf honum nafn sitt og kallaði 
Hörða-Knút. En son Hörða-Knúts var Gormur er kallaður var Gormur hinn gamli eða 
hinn ríki.

2. kafli

Haraldur er nefndur jarl einn er réð fyrir Hollsetulandi; hann var kallaður 
Klakk-Haraldur. Hann var vitur maður. Hann átti sér dóttur eina er Þyri er 
nefnd; hún var allra kvenna vitrust og réð drauma betur en aðrir menn. Hún var 
og fríð sjónum.

Þar þóttist jarl eiga öll landráð er dóttir hans var, og lét hann hana öllum 
hlutum ráða með sér, og unni hann henni afar mikið.

Og nú er Gormur var frumvaxta orðinn og hann hafði tekið við konungdómi, þá fór 
hann úr landi og ætlaði það ráð fyrir sér að biðja dóttur Haralds jarls; og ef 
hann vildi eigi gifta honum konuna, þá hugði hann að jarl mundi verða að þola 
honum her.

Og nú er þau Haraldur jarl og dóttir hans Þyri spyrja til fara Gorms konungs og 
hans fyrirætlan, þá senda þau menn í móti honum og bjóða honum til veislu 
virðilegrar, og það þiggur hann, og situr hann þar nú að málum sínum með 
vegsemd. Og er hann hefir upp borið sín örendi fyrir jarl, þá veitir hann þau 
annsvör, að hún skyldi sjálf fyrir ráða, "þvíað hún er miklu vitrari en eg." Og 
nú er konungur skorar þetta mál við hana sjálfa, þá svarar hún svo:

"Eigi mun þetta ráðast þessu sinni, og skaltu nú heim fara að svo búnu með góðum 
gjöfum og virðilegum, og ef þér er mikið um ráðahag við mig, þá skaltu brállega 
er þú kemur heim láta gera eitt hús svo nokkoro mikið að þér sé skaplegt að 
hvíla í. Þar skal húsið sett er eigi hafi fyrr hús verið gert. En þar skaltu 
sofa í vetrarnátt hina fyrstu og þrjár nætur í samt, og mundu glöggt eftir ef 
þig dreymir nokkvað og send síðan menn á minn fund, að þeir segi mér drauma þína 
ef nokkorir eru, og mun eg þá að kveða fyrir þeim, hvort þú skalt fá þetta ráð 
eða eigi. Nú þarftu eigi að vitja ráðahags þessa ef þig dreymir ekki."

Og eftir þessa viðræðu þeirra, þá er Gormur konungur skamma stund á þessi veislu 
og býst heim og er títt að reyna þessa vitru hennar og tilskipan, og fer hann nú 
heim með mikilli sæmd og virðilegum gjöfum. Og er hann er heim kominn, þá fer 
hann svo með öllu sem hún hafði honum ráð til kennt: lét nú gera húsið og gengur 
síðan í þetta hús, svo sem fyrir var mælt. Hann lét vera úti hjá húsinu þrjú 
hundruð manna alvopnaðra og bað þá vaka og halda vörð, og kömur í hug að vera 
muni svik. Og nú leggst hann niður í rekkju þá er gör var í húsinu og sofnar, og 
eftir það dreymir hann. Og þar sefur hann þrjár nætur í húsinu.

Og nú eftir þetta sendir konungur menn sína og á fund Haralds jarls og Þyri 
dóttur hans og lætur segja henni drauma sína. Og er þeir komu á fund jarls og 
dóttur hans, þá var þeim þar vel fagnað; og síðan bera þeir upp drauma konungs 
fyrir dóttur jarls. Og er hún hafði heyrt draumana, þá mælti hún: "Nú skulu þér 
hér vera svo lengi sem þér vilið sjálfir. En þér megið svo segja konungi yðrum, 
að eg mun ganga með honum."

Og er þeir koma heim, þá segja þeir konungi þessi tíðendi. Konungur verður við 
þetta léttúðigr og kátur.

Og brátt eftir þetta býst konungur heiman með miklu liði að vitja þessa mála og 
brullaups síns, og ferst honum vel, þar til sem hann kemur til Hollsetulands. 
Haraldur jarl hafði frétt til ferða hans, og lætur Þyri gera dýrlega veislu og 
mikinn fagnað í móti honum, og tekst nú ráðahagur þeirra í milli og miklar 
ástir. En það er haft að skemmtan að veislunni, að Gormur konungar segir drauma 
sína, en hún réð þá eftir.

Konungur segir svo, að hann dreymdi vetrarnátt hina fyrstu og þrjár nætur þær er 
hann svaf í húsinu. Það dreymdi hann að hann þóttist úti staddur vera og sjá 
yfir allt ríki sitt; hann sá að sjórinn féll út frá landi svo langt að hann 
mátti hvergi auga yfir reka, og svo mikil varð fjaran að þurr voru öll 
eyjasundin og firðir. En eftir þessi tíðendi, þá sá hann að eyxn þrír hvítir 
gingu upp úr sænum og runnu á land upp þar nær sem hann var og bitu af allt gras 
að snöggu þar er þeir komu að. Og eftir það þá gingu þeir á braut.

Sá var annar draumur er þessum er mjög áþekkur, að honum þykir enn sem þrír eyxn 
gingi upp úr sænum; þeir voru rauðir að lit og hyrndir mjög. Þeir bitu enn gras 
af jörðunni, jafnt sem hinir fyrri. Og er þeir höfðu þar verið nökkverja hríð, 
þá gingu þeir enn aftur í sæinn.

Enn dreymdi hann hinn þriðja draum, og var sá enn þessum líkur. Enn þóttist 
konungurinn sjá þrjá eyxn ganga upp úr sjónum; þeir voru allir svartir að lit og 
miklu mest hyrndir, og voru enn nokkora hríð og fóru hina sömu leið í braut og 
gingu aftur í sjóinn. Og eftir það þóttist hann heyra brest svo mikinn að hann 
hugði að heyra mundi um alla Danmörk, og sá hann að það varð af sjóvarganginum, 
er hann gekk að landinu. "En nú vil eg, drottning," segir hann, "attú ráðir 
draumana til skemmtunar mönnum og lýsir svo yfir viturleik þínum."

Hún mæltist eigi undan og ræður draumana. Og tók hún fyrst að skipa þeim 
draumnum er fyrst var og sagði svo:

"Þar er eyxn gingu upp úr sænum á land hvítir að lit, þar munu vera vetur þrír 
miklir, og mun falla snær svo mikill að árferð mun af taka um alla Danmörk. En 
þar er þér þótti ganga upp úr sænum aðrir þrír eyxn og voru þeir rauðir, þar 
munu koma aðrir þrír vetur snælitlir, og þó eigi litlir, fyrir því að þér þótti 
eyxninir bíta gras af jörðunni. En þar er hinir þrír eyxn gingu upp úr sæ 
svartir að lit, þar munu koma hinir þriðju þrír vetur. Þeir munu vera svo illir, 
að það munu allir um mæla, að engi myni slíka, og það svarta óáran mun koma og 
nauð yfir landið, að trautt munu dæmi til finnast. En það er þér þótti eyxninir 
mjög vera hyrndir, þar munu margir menn verða þess hornungar er eigu. En það er 
þeir gingu aftur allir í sæinn sem að höfðu komið, eyxninir, og þú heyrðir brest 
mikinn er særinn féll á land, það mun vera fyrir ófriði stóreflismanna, og munu 
þeir hér finnast í Danmörku og eiga hér bardaga og orrostur stórar. Þess er mér 
og vonir, að þeir menn sé þér nánir sumir að frændsemi, er við verða staddir við 
þenna ófrið. Og ef þig hefði þetta dreymt hina fyrstu nátt, er síðast var í 
drauminum, þá myndi ófriðurinn fram koma á þínum dögum. En nú mun ekki til saka, 
og eigi hefða eg gingið með þér ef þig hefði svo dreymt sem áður gat eg. En við 
mun eg gert geta öllum þessum draumum er þig hefir dreymt fyrir hallærinu."

Og nú eftir veislu þessa, þá byrja þau ferð sína, Gormur konungur og Þyri 
drottning, heim til Danmerkur og létu hlaða mörg skip af korni og annarri gæsku 
og flytja svo ár í Danmörk, og á hverjum misserum þaðan frá, allt til þess 
hallæris er hún hafði fyrir sagt.

Og þá er það hallæri kömur, þá sakar þau alls ekki, fyrir viðbúnaðar sakir, og 
þá menn er í nánd þeim voru í Danmörku, þvíað þau miðluðu þaðan mikil gæði öllum 
landsmönnum sínum. Og þótti Þyri vitrust kona komið hafa í Danmörk og var kölluð 
Danmarkarbót.

Þau Gormur konungur og Þyri áttu tvo sonu, og hét Knútur hinn ellri, en Haraldur 
hinn yngri. Þeir voru báðir efnilegir menn, og þótti Knútur hinn vitrari í æsku 
þeirra, og hann var fyrir flestum mönnum um vænleik og atgervi og um allar 
íþróttir þær er þá voru frammi hafðar í þann tíma. Hann var hvítur á hárslit og 
hverjum manni gervilegri. Hann óx upp með jarlinum Klakk-Haraldi afa sínum, og 
fóstraði hann Knút og unni honum mikið. Hann var og vinsæll í sínum upprunum. En 
Haraldur var fæddur heima með hirð föður síns. Hann var þeirra bræðra mjög miklu 
yngri, og var snemmendis ýgur og æfur og illur viðskiptis, og varð hann fyrir 
því óvinsæll í sínum upprunum.

Það er nú sagt eitthvert sinn, að Gormur konungur sendir menn til fundar við 
Harald jarl mág sinn þeirra örenda að bjóða honum til jólaveislu með sér. Jarl 
tók því vel og hét að fara um veturinn til veislunnar. Og eftir það fara aftur 
konungs menn og segja svo konunginum, að jarls var von til veislunnar.

Og er að því kom er jarl skyldi heiman búast, þá valdi hann sér slíkt föruneyti 
sem hann vildi til veislunnar. En það er eigi sagt hversu fjölmennur hann fór.

Þeir fara nú ferðar sinnar þar til er þeir koma að Limafirði. Þá sá þeir þar 
standa eik eina, þá er þeim þótti mjög með kynlegu móti vera: Þar voru vaxin á 
epli heldur smá, en þau voru græn og blómguð, en undir eikinni, þar lágu önnur 
epli; þau voru bæði forn og stór. Þeir undrast þetta mjög, og segir jarl að 
honum þykir þetta undur mikið, er græn voru eplin í þann tíma missera, sem þá 
var, þvíað þeirra sá stað hjá eikinni er um sumarið höfðu vaxið - "og munu vér 
hverfa aftur," segir jarl, "og fara eigi lengra."

Og það er nú frá sagt að hann hverfur nú aftur og allt föruneyti hans og fóru 
þar til er þeir komu heim, og sat jarl þau misseri heima með hirð sinni um 
kyrrt.

Nú þykir konungi kynlegt er jarl kom eigi, og ætlaði þó að nokkorar nauðsynjar 
mundi fyrir standa.

Nú er kyrrt um hríð, og það sumar.

Og er annar vetur kemur, þá sendir konungur enn menn sína til Hollsetulands að 
bjóða jarli mági sínum til jólaveislu jafnt sem hið fyrra sinn, og þarf nú eigi 
að lengja sögu um það mál, að jarl heitur förinni enn, og fara sendimenn nú heim 
og segja konungi svo búið.

Og nú kemur þar misserum er jarl fer heiman með föruneyti sitt og fara nú enn 
þar til er þeir koma til Limafjarðar og voru nú á skip komnir og ætluðu nú yfir 
fjörðinn að fara. En það er frá sagt, að í för voru með þeim hundar blauðir, og 
lágu hvelpar í hundunum. En er þeir voru á skip komnir, þá þótti jarli sem gæi 
hvelparnir í greyhundunum, en hundarnir þögðu. Þetta þótti jarli og öllum þeim 
hið mesta býsn, og lést eigi vildu fram halda förinni og hurfu nú aftur og fóru 
heim og voru heima þau jól.

Nú fer því fram, þar til er kemur hinn þriði vetur. Og enn sendir konungur menn 
að bjóða jarli til jólaveislu, og heitur hann enn förinni, og fara sendimenn 
aftur og segja konungi svo búið.

Enn býst jarl heiman; og þá er að því er komið, fer hann með föruneyti sitt og 
fara enn þar til er þeir koma til Limafjarðar, og fórst þeim vel og komu yfir 
fjörðinn, og var þá framorðið dags, og ætluðu að vera þar við fjörðinn um 
nóttina.

Og síðan bar sýn fyrir þá, er þeim þótti eigi einskis um vert: Þeir sá boða rísa 
í innanverðum firði, en annar í utanverðum, og gekk hvor í móti öðrum. En 
boðarnir voru miklir og gerði af ókyrrleik mikinn; og þeir féllu saman og 
mættust, og varð brestur hár, og það fylgdi því, að þeim þótti blóðgan gera 
sjóinn af. Þá mælti jarl: "Þetta eru stórbýsn," segir hann, "og skulu vér nú 
aftur hverfa, og vil eg eigi fara til veislunnar."

Nú gera þeir svo: fara heim, og sat jarl heima þau jól.

En í öðru lagi, þá varð konungur reiður mjög er jarl hafði öngu sinni þekkst 
hans heimboð, en hann vissi eigi hvað til hafði haldið, er hann kom eigi. Og nú 
um veturinn, þá ætlaði Gormur konungur að herja upp á Harald jarl mág sinn, - 
þótti hann mjög hafa drabbað í móti sínu virðilegu boði, er hann hafði ekki sinn 
komið, þá er á var kveðið, og þótti honum jarl svívirðan sig hafa mjög í þessu.

Og þessarar fyrirætlanar Gorms konungs verður Þyri drottning vör, og taldi ofan 
þessa fyrirætlan "og samir þér eigi," segir hún, "að gera honum ófrið fyrir 
vorar sakir og tengda ykkarra, og liggja hér til miklu betri úrráð um þetta 
mál."

Og nú af fyrirtölum drottningar, þá sefast konungur nakkvað svo og eyðist 
herförin. Síðan var það ráðs tekið, að Gormur konungur sendir menn sína eftir 
jarli og vildi vita hverju um sætti, er jarl hafði eigi komið, og hafði 
drottning það ráð til gefið, að þeir skyldu finnast fyrst mágarnir og talast við 
og sjá þá hvað við sig væri.

Og nú koma sendimenn konungs á fund jarls og bera fram konungs örendi og bregst 
jarl nú við skjótt og fer á konungs fund með virðilegt föruneyti.

Konungur tekur nú vel að hófi við mági sínum.

Eftir það ganga þeir konungur og jarl í málstofu, og er þeir voru þar komnir, þá 
spyr konungur jarl:

"Hví sætti það," segir hann, "er þú komt öngu sinni er eg bauð þér til mín og 
svívirðir mig svo og mitt boð?"

Jarl svarar og kvaðst eigi til svívirðingar við hann gert hafa, þótt hann kæmi 
ekki sinn til veislunnar, heldur kvað hann þar aðra hluti til halda. - Segir 
síðan konungi undrin þau er þeir höfðu séð og nú var áður frá sagt. Og síðan 
kveðst jarl skýra mundu fyrir konunginum ef hann vildi vita hvað hann ætlaði, 
hvað er tákna mundi eða fyrirbenda þessi hin miklu undur. En konungurinn játar 
því. Jarl mælti:

"Þar mun eg þá til taka er vér sám eikina með grænum eplum og smám. En forn epli 
og stór lágu hjá niðri. En það hygg eg vera munu fyrir siðaskipti því er koma 
mun á þessi lönd, og mun sá siður vera með meiri blóma og jarteina þau hin fögru 
epli. En sá siður er hingað til hefir verið mun tákna hin fornu epli er niðri 
lágu á jörðu og mundu þar fúna og verða að dusti einu, svo mun og þessi siður 
niður leggjast þá er hinn gengur yfir löndin, og mun þá verða að öngu og hverfa 
allt sem myrkur fyrir ljósi.

Annað undur var það er vér heyrðum hvelpana geyja í greyhundunum. Það hygg eg 
fyrir því munu vera að þeir menn er yngri eru að aldri munu taka mál fyrir munn 
hinum ellrum mönnum og gerast svo hvatvísir, og er mikil von að þeir hafi eigi 
minni hlut ráðanna, þóað hinir ellri sé oft ráðgari, og hygg eg að þeir myni enn 
ókomnir vera í heiminn, er eg mæla þetta til, þvíað hvelpar þeir gó er eigi voru 
komnir í heiminn. En greyhundarnir sjálfir þögðu.

Það var hið þriðja undur er vér sám boðana rísast í móti, annan úr innanverðum 
firði, en annan úr utanverðum, og mættust miðfirðis, og féll hvor í kverk öðrum, 
en særinn varð blóðugur af ókyrrleik þeim er þeir görðu. Það hygg eg vera munu 
fyrir missætti stóreflismanna hér innan lands, og munu þar af gerast stórir 
bardagar og mikil styrjöld, og er mikil von að þar verði nökkverr afspringur af 
þessum ófriði á Limafirði, þar sem þessi býsn bar fyrir oss, er nú hefi eg 
sögð."

Konungi skildust vel orð jarls og þótti hann vera stórvitur. Og þar eftir gaf 
hann honum grið og frið, og rann nú konunginum reiði við mág sinn. En það er 
sagt, áður en þeir gingi í málstofuna, konungur og jarl, að Gormur konungur 
hefði setta menn til að bera vopn á jarl, er honum þótti sem órækt ein hefði til 
gingið og ofmetnaður, er hann hafði eigi farið til veislunnar né einu sinni er 
hann hafði boðið honum, og þóttist hann þá vita mundu, er þeir hefði tekist að 
orðum mágar. En nú þótti konungi sakir til, þótt hann hefði eigi komið.

Og nú ganga þeir í braut af stefnunni, konungur og jarl, og nú eftir það var 
jarl þar með honum nokkora hríð í mikilli sæmd, en síðan skildust þeir mágar 
sáttir og góðir vinir, og þá jarl góðar gjafir af konunginum áður en hann færi í 
braut, og fer hann nú með föruneyti sitt þar til er hann kemur heim.

En eigi miklu síðar, þá fór Haraldur jarl suður á lönd og kom í Saxland og tók 
við kristni og kom aldri síðan til ríkis síns, en gaf fóstra sínum Knúti og 
frænda allt ríki sitt, og tók nú Knútur við Hollsetulandi og öllu því ríki er 
átt hafði Haraldur jarl.

3. kafli

Nú er þar til máls að taka er þeir eru feðgar, Haraldur og Gormur konungur, að 
þeir urðu ósamþykkir þegar er Haraldur hafði nokkurn kraft aldursins. Þá tók 
Gormur konungur það ráð, að hann fékk honum skip nokkur og leysti hann svo í 
braut.

Haraldur var hvern vetur í Danmörku og hafði þar þá friðland.

Og er því hafði fram farið um hríð, þá er það sagt, að Haraldur beiddi þess Gorm 
konung föður sinn að hann skyldi fá honum slíkar eigur og ríki til eignar og 
forráða sem Klakk-Haraldur afi hans hafði fingið Knúti. En það fékk hann eigi af 
föður sínum, er hann beiddi.

Þaðan frá er það sagt að óþokki mikill lagðist á í milli þeirra bræðra, Knúts og 
Haralds, og þótti Haraldi þeirra görr mikill mun í hvívetna og grunaði að eigi 
mundi síðar minni.

Þess er og við getið eitt hvert sinn, að eitt haust kom Haraldur eigi til 
Danmerkur sem hann átti vanda til, að hafa þar vetursetu, og hafði hann herjað 
um sumarið í austurlönd. En í annarri sögn er þess getið að Gormur konungur 
sendir menn til Hollsetulands að bjóða Knúti syni sínum til sín að jólum.

Og nú er að því kom, þá fer Knútur heiman og hans föruneyti, og hafði hann þrjú 
skip. En svo hafði hann til ætlað um ferðina, að hann kom í Limafjörð atfangsdag 
jóla og síð dagsins.

Og það sama kveld kömur þar Haraldur bróðir hans með níu skipum eða tíu; hann 
var kominn úr Eystra-Salti, og hafði hann þar legið í víking um sumarið. Nú 
verður Haraldur var við að þar var Knútur fyrir bróðir hans þrem skipum, og 
minnist nú á þokka þann allan er gerst hafði milli þeirra bræðra. Og biður nú 
menn sína herklæðast og brjóta upp vopn sín, - "og skal nú," segir hann, "til 
skarar skríða með okkur Knúti bróður mínum." Knútur verður og var við tiltekju 
Haralds bróður síns og fyrirætlan, og vill hann verjast, þótt þeir hefði lið 
minna. Taka þeir vopn sín og búast til varnar, og eggjar Knútur lið sitt.

Nú leggur Haraldur að þeim öllum megin, og lýstur þegar í bardaga með þeim 
bræðrum. En það var jafnt jólaaftan sjálfan er þeir börðust. En svo lýkur 
bardaganum að Knútur fellur þar og allt lið hans, eða nær því, þvíað Haraldur 
neytti þess er hann hatði lið miklu meira.

Eftir þessi tíðendi fara þeir Haraldur þar til er þeir komu í stöðvar Gorms 
konungs síð um aftan, og gingu þeir alvopnaðir til konungsbæjar. Og er það sumra 
manna sögn þeirra er fróðir eru, að Haraldur leitaði sér ráðs og þóttist eigi 
vita allgerla hversu hann skyldi að orkast, að segja föður sínum þessi tíðendi, 
fyrir þá sök, að Gormur konungur hafði þess heit strengt, að hann skyldi þess 
manns bani verða, er honum segði líflát Knúts sonar síns.

Haraldur sendir nú fóstbróður sinn þann er Haukur er nefndur á fund Þyri móður 
sinnar og bar henni til orð, að hún fingi það ráð nakkvað til gefið, er hann 
gæti ráðið úr þessum vanda. Litlu síðar kemur Haraldur sjálfur á fund móður 
sinnar og segir henni þessi tíðendi og leitar ráða við hana. En hún réð honum 
það ráð að hann skyldi sjálfur fara á fund föður síns og segja honum þau 
tíðendi, að haukar tveir höfðu barist, og væri annar alhvítur, en annar grár, og 
væri þó báðir gersimar; en svo lyki með þeim að hinn hvíti fingi bana og þætti 
það skaði mikill.

Og nú eftir þetta gengur Haraldur í braut til liðs síns.

Og vonu bráðara fer hann til hallar föður síns, þar sem hann drakk inni með hirð 
sinni, og var konungurinn undir borðum og hirðin. Síðan gengur Haraldur inn 
fyrir föður sinn í höllina og segir honum síðan í frá haukunum, svo sem móðir 
hans hafði honum ráð til kennt, og lauk svo málinu að - "nú er dauður," segir 
hann, "hinn hvíti haukurinn." Og er hann hafði það mælt, þá kvað hann úti annað 
orð, og fór þá enn á fund móður sinnar.

Þess er eigi getið hvar hann hafði herbergi um náttina og lið hans.

En Gormur konungur réð ekki í þetta, svo að menn fyndi, er son hans hafði sagt 
honum. En konungur drakk meðan honum sýndist, og fór síðan að sofa.

En um náttina eftir er menn voru úr höll farnir til svefns, þá fer Þyri 
drottning til með menn sína og lét ofan taka allan hallarbúning. En síðan lét 
hún tjalda í staðinn blám reflum, þar til er altjölduð var höllin. Fyrir því 
gerði hún svo, að það var hygginna manna ráð í þann tíma, þá er harmsögur komu 
að eyrum mönnum, að segja eigi með orðum, og gera þá á þann veg sem nú lét hún 
gera.

Gormur hinn gamli reis síðan upp þann morgin og gekk í hásæti sitt og settist 
niður og ætlaði að taka til drykkju og leit á hallarveggina og búninginn er hann 
gekk utan eftir höllinni og þar nú í hásæti sem áður var frá sagt. Þyri sat í 
öðru hásæti hjá konunginum.

Konungur tók þá til orða og mælti: "Þú munt þessu ráðið hafa, Þyri," sagði hann, 
"er höllin er á þessa leið búin."

"Fyrir því þyki þér það líklegra herra?" segir hún.

"Því," sagði konungur, "að þú vill svo segja mér fall Knúts sonar míns."

"Þú segir mér nú," sagði drottning.

Gormur konungur hafði staðið upp fyrir hásætinu er þau tóku þetta að ræða. En nú 
settist hann niður hart og svaraði öngu og hné upp að hallarvegginum og lét þá 
líf sitt. En síðan er konungur þaðan í braut borinn og færður til graftrar, og 
var haugur orpinn eftir hann að ráði Þyri drottningar.

Og nú eftir þetta sendir hún orð Haraldi syni sínum, að hann skyldi heim fara 
með öllu liði sínu og drekka erfi eftir föður sinn. Nú gerði hann svo, og verður 
erfið bæði gott og virðilegt.

Og nú hér eftir tekur Haraldur við landi og þegnum og því ríki öllu er faðir 
hans hafði átt, og síðan þingaði hann við landsmenn, og tóku Danir hann til 
konungs yfir það ríki allt er Gormur konungur faðir hans hafði átt, og situr 
síðan nokkura vetur í friði og stýrir ríki sínu með vegsemd og gildum sóma; er 
harðráður og gildur höfðingi og vinsæll.

4. kafli

Sá maður er nefndur til sögunnar er Hákon hét og var son Sigurðar Hlaðajarls; 
hann átti heimili í Noregi og svo kynferði. Hann þóttist eiga ríki í Noregi að 
vera jarl yfir fjórum fylkjum. Og í þenna tíma réð fyrir Noregi Haraldur 
gráfeldur og móðir hans, Gunnhildur, er kölluð var konungamóðir, og létu þau 
Hákon eigi ráða eða ná öllu ríki sínu, en hann vildi eigi hafa nema hann réði 
öllu, og fer hann fyrir það í burtu úr landi með miklu liði, og hafði hann tíu 
skip úr Noregi. Síðan lagðist hann í víking og herjaði víða of sumarið. En um 
haustið þá kom hann í Danmörk með skipum sínum og liði og mælti til vinfengis 
við Danakonung og beiddist að hafa þar friðland í hans ríki og vera þar um 
veturinn. Haraldur konungur tók því einkar vel og bauð honum til hirðvistar með 
sér við hálft hundrað manna. Hákon þekktist það; fór hann til konungs með þetta 
lið, en vistaði annað lið sitt þar í Danmörk.

Það er og frá sagt, að Knútur Gormsson átti son eftir sig, þann er Haraldur hét 
og var kallaður Gull-Haraldur. Hann kom eigi mörgum náttum síðar við Danmörk og 
hafði tíu skip. Hann hafði herjað víða um lönd og fingið mikið fé og ætlaði sér 
vist um veturinn með Haraldi Gormssyni, frænda sínum, og hafa þar friðland.

Haraldur konungur tekur vel við frænda sínum og nafna, býður honum heim til sín 
við jafnmarga menn sem Hákon hafði áður þangað haft, og það sama þekktist 
Haraldur.

Og eru þeir Hákon og Gull-Haraldur þar báðir þann vetur í allmikilli virðingu af 
Danakonungi.

En þá er jól komu um veturinn, þá var þar enn meir vönduð veisla en þess í 
milli, bæði fyrir drykkjar sakir og annarra tilfanga og fjölmennis er þá var enn 
þangað boðið að jólum.

Frá því er sagt, að það var haft að ölmálum og teiti manna á milli, hvort nokkur 
konungur á norðurlönd mundi meiri rausn hafa í sínum veislum, og stórmennsku, en 
Haraldur Gormsson, og urðu allir á eitt sáttir, að engi konungur væri slíkur of 
alla norðurhálfu heims og þar allt sem dönsk tunga gingi.

En maður var sá þar innan hirðar er ekki fannst um og átti öngan hlut í hjali 
þessu. En þar var Hákon jarl Sigurðarson. En svo er sem mælt er, að mörg eru 
konungs eyru, og var konunginum sagt brátt, að Hákon hefði ekki til lagt honum 
til virðingar, þá er menn urðu á eitt sáttir.

En eftir það þá er náttin er af liðin, þá heimti Haraldur Gormsson á mál Hákon 
jarl og Gull-Harald, og gingu þeir þrír á málstefnu.

Og er þeir voru þar komnir, þá skorar konungur til við Hákon, hvort hann hefði 
það mælt, að hann væri eigi mestur konungur á norðurlöndum, fyrir því að honum 
var svo sagt.

Jarl svarar: "Hvorki gerða eg að, herra," segir hann, "þá er aðrir áköfuðust 
mest á þetta, og átta eg í öngan hlut, og þykjumst eg saklaus um þetta."

"Þá vil eg þetta vita," segir konungur, "hvattú færir til þess er þér þykir 
þetta eigi sem öðrum mönnum."

"Vant verður oss, herra," segir jarl, "of slíkt að ræða; en aldri má mér sá 
þykja meiri maður er annar situr yfir sköttum hans, og hafi svo lengi fram 
farið, og hafi sá eigi ríki til að heimta, er á."

Þá þagnaði konungur nokkura stund og tekur til orða og mælti: "Eg hefi nú 
íhugað, attú hefir satt mælt og fundið til um þetta. En eigi þarf þig að kalla 
hinn vitrasta jarl og hinn mesta minn vin, ef eigi fær þú það ráð er dugi við 
Harald gráfeld Gunnhildarson, þvíað eg veit attú mælir þetta til hans."

Jarl segir: "Þvíað einu eykst þín virðing við heimboð þetta við mig og 
Gull-Harald frænda þinn, ef þú þykir nú meiri konungur héðan frá en áður, og 
tökum nú allir samt það ráð er oss sýnist efnilegt og allra vor vegur aukist 
við."

"Settu nú ráðið," segir konungur, "og neyt nú þess er þú ert ráðugur maður 
kallaður og vitur."

Hákon segir: "Ef það skal mitt vera að setja ráðið, þá er nú hugað," segir hann. 
"Þá skal senda menn úr landi á einu skipi, svo að það sé vel skipað, til fundar 
við Harald gráfeld, og segið svo að þér bjóðið honum hingað með fullri virðing 
og eigi með miklu liði til vegsemdar boðs, og lát svo segja honum, að það er 
áður stendur á meðal ykkars máls meguð ið sjálfir sættast á, þá er ið finnist. 
Það skaltu og fylgja láta orðsendingunni," segir hann, "attú ætlar að biðja 
Gunnhildar móður hans, en eg kann skaplyndi hennar að því, þótt hún sé nakkvað 
aldri orpin, að hún mun þá mesta stund á leggja að fýsa son sinn fararinnar, ef 
þetta liggur við, þvíað lengi hefir hún þótt nökkvat vergjörn. En vér skulum 
vera í öllum viðurbúnaði með þér, en þú skalt það til leggja með Gull-Haraldi 
frænda þínum, attú skalt honum unna hálfs Noregs, en hálfs mér, ef við getum 
Harald gráfeld af lífi tekinn, svo attú sér eigi við með þína menn. En eg heit 
þér því í móti, og við Gull-Haraldur báðir, attú skalt þá skatta hafa af Noregi 
sem nú mun eg til inna, að við munum út reiða ef okkart verður landið: hundrað 
marka gulls og sex tigu hauka. Þá miklumst vér allir af, ef að þessu gingi, sem 
nú hefi eg ráð til gefið."

Haraldur konungur segir: "Þetta ráð sýnist mér eigi óvænlegt, og skal þetta vera 
og fram ganga, ef svo vildi til takast."

Gull-Haraldur lét sér og þetta líka forkunnar vel, sem nú var til skipað, og nú 
gingu þeir af þessi málstefnu.

Og lét Haraldur konungur nú skip búa vonu bráðara. Það var snekkja ein mikil. 
Þar lét hann á vera sex tigu manna. Og síðan fóru þeir leiðar sinnar þá er þeir 
voru til þess búnir, og ferst þeim vel, og hitta þeir Harald konung gráfeld í 
Noregi og báru upp örendi þessi fyrir hann, sem fyrir þá voru lögð, og gátu 
fyrir Gunnhildi um bónorðið, að Haraldur konungur Gormsson mundi biðja hennar. 
Og er hún heyrði þetta, þá fór sem hann gat, að hún fýsti Harald son sinn 
ferðarinnar, "og er einsætt," segir hún, "að dvala ekki förinni, þvíað eg mun 
hafa landráð meðan, og vættir mig að það sé nokkur hlít slíka stund. En skunda 
að förinni sem föng eru á."

Eftir það fara sendimenn Haralds Gormssonar aftur, og ferst þeim vel, og segja 
konungi að þangað er von Haralds gráfeldar.

5. kafli

Síðan settu þeir fram skip sín Hákon og Gull-Haraldur, og svo stýrði Haraldur 
Gormsson þá til, að þeir höfðu alls sex tigu skipa, og lágu á vatni albúnir sem 
til bardaga og ætluðu að taka við Haraldi gráfeld, ef hann kæmi. Hann varð og 
eigi þinglogi, og hafði tvö skip mikil og fjögur hundruð manna, og vissi sér 
einskis ótta vonir.

Þeir hittust á Limafirði, þar sem heitir að Hálsi. Hákon segir að hann lést eigi 
vildu þar mörgum skipum að leggja, er lítils þyrfti við - "og er það sannast að 
segja, að mér verður vandi mjög mikill við Harald gráfeld fyrir frændsimis 
sökum. En eg ann þér þessa sigurs afarvel." Það er og frá sagt, að Haraldur lét 
að eggjast og átti við sér slægra um, þar er Hákon var.

Og eftir þetta, þá leggur Gull-Haraldur að nafna sínum og lét æpa heróp, og 
skall nú bardagi á þeim, þvíað þeir vissu sér einskis ótta vonir, og verja sig 
þó vel og drengilega. Hákon jarl lét ekki verða vart við sig um bardaga þeirra 
nafnanna og það lið er eftir var með honum.

Og er Haraldur konungur gráfeldur var í þessum mannháska og varð þá þess var, að 
eigi var allt svikalaust, og þóttist þá vita hversu fara mundi leikurinn, þá 
mælti hann:

"Það hlægir mig nú," segir hann, "að eg sé það, nafni, að sigur þinn mun eigi 
langur vera, þóttú fellir mig, fyrir því að eg veit, að þetta eru ráð Hákonar 
jarls er hér fara nú fram, og hér kemur hann þegar á hendur þér er eg em dauður 
og drepur þig á fætur oss og hefnir vor svo."

Og nú er það sagt, að Haraldur konungur gráfeldur fellur þar í bardaganum og 
mestur hluti liðs hans, og lauk svo um hans æfi.

Og þegar er Hákon jarl veit þessi tíðendi, þá gerir hann atróður harðan, þá er 
þeir Gull-Haraldur voru síst viður búnir, og býður liði Haralds þá kosti, hvort 
þeir vildi heldur berjast við hann eða selja honum fram Gull-Harald, og lést 
vilja hefna Haralds gráfeldar frænda síns. Þeir kjósa það að berjast eigi við 
Hákon, þvíað þeir vissu að Haraldur konungur Gormsson vildi að Gull-Haraldur 
væri drepinn, og hafði það verið í undirmálum með þeim Hákoni, sem nú var bert. 
Er nú síðan Gull-Haraldur höndum tekinn og leiddur í mörk í braut og hengdur.

Og nú fer Hákon jarl á fund Haralds Gormssonar og selur honum einsköpun fyrir 
þetta, er hann hafði drepið Gull-Harald frænda hans, en þó var þetta hégómi 
einn, fyrir því að þetta var beggja þeirra ráð reyndar. En Haraldur konungur 
gerir það á hendur Hákoni, að hann skal skyldur til að fara til Danmerkur um 
sinn og bjóða út leiðangri um allan Noreg til liðs við sig, þá er hann þykist 
liðs þarfi vera, en fara jafnan sjálfur þá er hann sendir honum orð og hann 
vildi hans ráðuneyti hafa. Hann skyldi og gjalda skatta þá alla er fyrr var í 
frá sagt.

Og áður en þeir Hákon skiljast, þá tekur hann gull það er átt hafði 
Gull-Haraldur, og þar hafði hann nafn af tekið, er hann var Gull-Haraldur 
kallaður. Það gull hafði hann flutt af suðurlöndum. Það var svo mikið, að tvær 
kistur voru fullar af gulli, svo að eigi máttu tveir menn meira knýja. Og nú 
tekur jarl upp þetta fé allt að herfangi og geldur Haraldi konungi af því fé 
þriggja vetra skatt fyrir fram, og kveðst eigi mundu í öðru sinni betur til fær 
en nú. Haraldur konungur tekur því vel, og skiljast þeir Hákon nú, og fer hann í 
braut úr Danmörku, þar til er hann kömur til Noregs. Og kemur nú þegar á fund 
Gunnhildar konungamóður og segir henni svo, að hann hefði hefnt Haralds 
gráfeldar sonar hennar og drepið Gull-Harald, og það með að hann kveður Harald 
Gormsson vilja einkum að hún færi úr landi með veglegu föruneyti, og kvaðst 
vilja samfarar við hana. En þeir höfðu gör þessi ráð reyndar með sér áður en 
þeir skildi, Haraldur og Hákon, og það með, ef hún gingi í þessa snöru og kæmi 
til Danmerkur, þá höfðu þeir menn til setta að drepa hana þegar.

Nú lýsir hér yfir því er margir mæltu, að hún þótti nokkuð vergjörn, og fór hún 
nú úr landi með þrjú skip, og voru sex tigir manna á hverju. Hún fer nú þar til 
er hún kömur til Danmerkur.

Og nú er það spyrst, að Gunnhildur er við land komin, lætur Haraldur aka vögnum 
í mót henni og liði hennar, og er hún þegar sett í einn virðilegan vagn, og 
sögðu menn henni, að dýrleg veisla var búin í móti henni að konungs.

Þeir óku með hana um daginn.

Og um kveldið er myrkt var orðið, þá komu þeir eigi að höll konungs, heldur var 
hitt, að eitt fen mikið varð fyrir þeim, og tóku þeir Gunnhildi höndum og hófu 
hana úr vagninum og breyttu nokkuð - - - stóran að hálsi - - - að höfði henni, 
köstuðu síðan út á fenið og drekktu henni þar, og lét hún svo líf sitt, - og 
heitir þar síðan Gunnhildarmýrr. Braut fóru þeir eftir það og komu heim um 
kveldið og segja konungi svo búið, hvað er þá hefir í görst.

Konungur segir: "Þá hafi þér vel gert," segir hann; "hefir hún nú þann sóma er 
eg hugða henni."

Og nú sitja þeir Haraldur konungur og Hákon jarl nokkura vetur í góðum friði, og 
er nú friður milli landanna, Noregs og Danmerkur, og vinátta þeirra einkar góð, 
og sendi Hákon jarl Haraldi konungi ein misseri sex tigu hauka, og lét að honum 
þótti betra að gjalda heldur upp á einu ári, en eigi á hverju ári.

6. kafli

Í þann tíma ræður fyrir Saxlandi og Peitulöndum Ótta keisari, er kallaður var 
Ótta hinn rauði, og jarlar hans tveir; annar hét Urguþrjótur en annar 
Brimiskjarr.

Þess er við getið að einhverjum jólum, að keisarinn Ótta strengdi þess heit, að 
hann skyldi fara til Danmerkur þrjú sumur í samt ef þess þyrfti við og kristna 
alla Danmörk, ef hann mætti því fram koma.

Og eftir þessa heitstrenging samnar keisarinn liði til þessarar ferðar.

Og þá er Haraldur Gormsson spyr þetta og verður var þess, að keisarinn hefir 
allmikinn liðsafla, þá sendir hann til Noregs þegar sex tigu manna á einni 
snekkju til fundar við Hákon jarl og bauð þeim svo að segja jarli, að hann mundi 
aldregi meir þurfa en þá, að hann byði út leiðangri of allan Noreg og færi að 
veita honum lið. Sendimenn konungs fóru og fram komu og segja jarli orðsending 
konungs, og fara síðan aftur. Hákon jarl víkst við skjótt við þetta mál og þykir 
nauðsyn á vera, að eigi verði þau endimi í að menn sé kúgaðir til kristni í 
Danmörku eða á öðrum norðurlöndum og megi eigi halda háttum og átrúnaði sinna 
foreldra. Hann samnar nú liði nakkvað af bráðungu, og mundi meira hafa ef allur 
væri leiðangurinn og væri lengra tóm til gefið.

Jarl fer þegar úr landi er hann er búinn og hafði hundrað skipa. En um sumarið 
síðar, þá komu menn úr Noregi þrír með mikið lið til móts við Hákon jarl.

Nú fer Hákon jarl ferðar sinnar og tekst greitt. Og er hann kömur við Danmörk, 
þá spyr Haraldur konungur og verður harla feginn, og fer þegar í móti honum og 
býður honum nú til sín með fullri ölværð og gerði veislu virðilega í móti honum 
og öllu hans liði. Og nú bera þeir Haraldur konungur og Hákon jarl saman ráð 
sín, og taka þeir það ráð, að þeir fara í móti Óttu keisara með svo miklu liði 
sem þeir fá mest saman dregið um alla Danmörk, og eru þeir mestir höfðingjar 
fyrir því liði, Haraldur konungur og Hákon jarl.

Og fara þeir nú þar til er þeir finna keisarann. Þeir finnast á sæ, og slær þar 
þegar í bardaga með þeim, og verður þar hin snarpasta atlaga. Þeir berjast allan 
dag í gegnum, og fellur mikið lið af hvorum tveggjum, og þó fleira af 
keisaranum.

Og er nátta tók, þá settu þeir þriggja nátta grið á millum sín og lögðu að landi 
og bjuggust við hvorirtveggju.

Og er þrjár nætur liðu, þá gingu saman fylkingar þeirra Óttu keisara ok Haralds 
konungs og Hákonar jarls, og berjast nú á landi, og gengur keisaranum nú þungt 
bardaginn, og féll miklu fleira hans lið of daginn.

Og þar kömur að hann leggur á flótta undan með lið sitt.

Ótta keisari var á hesti um daginn, og er nú sagt að þeir sækja ofan að 
skipunum, og keisarinn ríður fram að sjónum og hefir í hendi spjót eitt mikið, 
gullrekið og alblóðugt; og síðan stingur hann spjótinu í sæinn og nefnir síðan 
guð almáttkan í vitni og mælti síðan: "Í annað sinni þá er eg kem til Danmerkur, 
þá skal vera annað hvort að eg skal kristnað fá Danmörk eða ella láta hér 
lífið."

Eftir þetta ganga þeir Ótta keisari á skip sín og fer hann nú heim til Saxlands. 
En Hákon jarl er eftir með Haraldi konungi og réð honum mörg viturleg ráð.

Og nú létu þeir gera það mannvirki er víðfrægt er og kallað er Danavirki, en það 
var gert milli Ægisdura og Slésmunna, um þvert landið milli sjóva.

Síðan fer Hákon jarl til Noregs.

Og áður en þeir skildist, þá mælti hann við konung: "Svo er nú farið herra, að 
vér þykkjumst eigi lagi á koma að gera yður greiða um skattana sem vér vildim, 
fyrir sakir starfs þessa hins mikla og fékostnaðar er vér höfum fyrir yðrar 
sakir. En fyrir hotvetna fram vilju vér gjalda yður skattana þá er þessu léttir 
af oss." Konungur svarar og biður hann ráða, og þykjast menn þó finna að 
konunginum þykja nökkvers til seinir skattarnir. Skildu þeir nú við svo búið, og 
fer Hákon heim í land sitt og þykist nú unnið hafa mikinn sigur.

Og eru nú kyrr tíðendi bæði í Noregi og Danmörku þrjá vetur.

Og á þessum þrem vetrum lét Ótta keisari samna liði og fær ógrynni liðs.

Og er þessir vetur liðu, þá fer hann til Danmerkur með þenna hinn mikla her og 
jarlar tveir með honum, Urguþrjótur og Brimiskjarr.

En þá er Haraldur konungur spyr þetta, þá sendir hann menn á fund Hákonar jarls 
jafnmarga sem hið fyrra sinn, og sendir honum þau orð, að hann þykist aldregi 
meir hafa þurft hans liðveislu og fjölmennis en þá. Hákon jarl skipaðist brátt 
við orðsending Haralds konungs og þykir vera nauðsynjamál, og fer þegar er hann 
var búinn, og hefir hann nú hvergi minna lið en hið fyrra sinni og kemur við 
Danmörk og fer þegar við hinn tólfta mann á fund Haralds konungs, og varð 
konungurinn honum stórum feginn og kveður hann vel hafa vikist við sína nauðsyn, 
- "og skal nú senda menn í móti liði þínu öllu og fari það hingað til veislu, og 
kann eg hvers yðvars þökk."

"Við skulum enn innast orð við áður," segir jarl, "en þetta sé að gert. Mig áttu 
heimilan til fylgdar við þig og ráðagerðar og það lið sem nú hefi eg, þessa tólf 
menn, en eigi fleira lið, nema eg vilja, þvíað eg hefi komið áður of sinnsakar 
með leiðangur að veita þér lið sem við áttum mælt með okkur fyrir öndverðu."

"Satt er þetta," sagði Haraldur konungur, "er þú mælir. En þess vætti eg attú 
munir þetta lið láta mér að gagni koma er þú hefir hingað haft fyrir sakar 
vináttu okkarrar."

"Þess verð eg ráðandi við menn mína," segir Hákon, "að þeir þykjast skyldir til 
fylgdar við mig að verja mitt land og ríki. En þess þykjast þeir eigi skyldir að 
verja Danmörk eða annað konungs ríki og leggja síður sínar við spjótsoddum, en 
taka ekki í mót í gæðum eða virðingum."

"Hvað skal eg til vinna við þig," segir Haraldur konungur, "eða menn þína, að ér 
komið mér nú að liði er eg þarf mest, þvíað það hefi eg sannspurt, að eg mun við 
ofurefli eiga að skipta fyrir sakir fjölmennis keisarans."

Jarl svarar: "Einn er hlutur skoraður til þess," segir hann, "að því er vér 
urðum ásáttir, eg og mínir menn: Sá hlutur ef þú gefur upp alla skatta af 
Noregi, þá er ógoldnir eru, og svo skaltu gefa upp vandlega, að aldregi síðan 
verði Noregur skattgildur undir þig. En ef þú vilt eigi þetta er nú er til mælt, 
þá mun lið þetta allt fara aftur er mér hefir hingað fylgt, nema eg sjálfur skal 
vera hér og veita þér með þessum tólf mönnum er nú eru hér komnir, þvíað allt 
skal eg það enda, er við urðum á sáttir."

"Það er satt um að ræða," segir konungur, "að alla menn byrgir þú inni fyrir 
vitsmuna sakir og ráða, og eru mér nú gervir tveir vandræða kostir, svo að mér 
þykir hvorgi góður."

"Sé þú vandlega á kostina," segir jarl. "En svo sýnist mér sem þér myndi að öngu 
haldi skatturinn koma af Noregi ef þú lætur lífið hér í Danmörku."

"Skjótt skal kjósa," segir konungur, "að því sem nú er máli komið að þú veitir 
mér með allt lið þitt sem þú hefir framarst drengskap til, og muntu þá öðlast 
það er þú mælir til."

Og eftir þetta, þá voru menn sendir þegar í mót öllu liði jarls, að þangað 
skyldi koma á eina stefnu, og eigu þeir að þessu hannsöl og binda fastmælum sín 
í milli, og nú taka þeir veislu dýrlega að Danakonungs, og fara nú síðan í móti 
keisaranum með allan her þann er þeir fingu til. Haraldur konungur fer með 
skipaliði til Ægisdyra. En Hákon jarl fer með sinn her til Slésdura öðru megin 
landsins.

Ótta keisari spyr þetta, að Hákon jarl er kominn í Danmörk að berjast í móti 
honum. Hann tekur þá það ráð, að hann sendir jarla sína, Urguþrjót og 
Brimiskjarr, til Noregs. Þeir höfðu tólf kugga hlaðna af mönnum og vopnum þeirra 
örenda að kristna Noreg, meðan Hákon jarl væri í brautu.

7. kafli

Nú er fyrst að segja frá keisaranum og þeim hinum mikla her er hann hafði, að 
þeir ganga á land upp, þá er þeir koma við Danmörk, og sjá Danavirki og þykir 
eigi vera auðvelligt að sækja, ef varnarmenn eru fyrir, og hverfa frá og ofan 
til skipa sinna og ganga á skip út.

Og í því bili finnast þeir Haraldur konungur og Ótta keisari, og slær þar þegar 
í bardaga. Þeir berjast á skipum, og fellur margt manna af hvorumtveggja, og fá 
hvorigir sigrað aðra með öllu, og skilja við það. Síðan leggur keisari skipaher 
sinn þar sem heitir Slésdyr, og er þar fyrir Hákon jarl með sitt lið. Þar tekst 
og þegar atlaga með þeim keisara og jarli, og verður hið harðasta él, og fellur 
þá keisara þyngra bardaginn, og lætur hann þar margt lið. Og svo lýkur, að hann 
flýr undan með lið sitt og þykir fast fyrir vera og kemur það í hug, að hann mun 
verða að leita sér ráðs um, hvernig helst má að orka.

Svo er sagt, þá er keisari leggur skip sín til lægis, að þeir mæta skipaliði 
nokkuru, það voru fimm skip, og voru öll langskip stór. Keisari spurði hvað sá 
maður héti er forráð hafði skipa þeirra og liðs. Sá svarar og læst Óli heita að 
nafni. Þá spurði keisari, hvort hann væri kristinn maður eða eigi. Óli svaraði 
og lést við kristni tekið hafa vestur á Írlandi, og býður hann sig til liðveislu 
við keisara, ef hann þykist þurfa meira liðsafla en áður hefir hann. Keisari 
kveðst það gjarna vilja, og kveðst kunna honum mikla þökk fyrir - "og líst mér 
gæfusamlega á þig," segir hann.

Óli réðst í lið með honum og hefir þrjú hundruð manna, og er það lið hið 
hvatlegsta, og ber þó sá af öllum, er fyrir liðinu réð.

Nú eftir þetta leita þeir ráðs, keisari og menn hans, fyrir því að það vandræði 
var komið að höndum þeim, að þeir voru farnir að vistum, en hitt í öðru lagi, að 
allur fénaður sá er þeim megin Danavirkis var, sem þeir voru staddir, var á 
braut rekinn vandlega allur og fengu þeir því ekki náð, og sýndist hyggnum 
mönnum að tvö vandræði væri á: annað hvort að hverfa frá við svo búið, eða drepa 
reiðskjóta sína til matar, og sýndist mönnum hvottveggi kosturinn illur þeirra.

Nú fær keisara þetta mikillar áhyggju, og orkar á Óla til atkvæðis og úrráða um 
þetta mál og bað hann fá það nokkuð ráð er gegndi.

Óli svarar og kveðst hafa á ráðagerðum sínum metnað og vildi það hafa láta að 
nokkuru er hann legði til, og yrði allir á eitt sáttir, eða ella kveðst hann 
eigi mundu eitt orð til leggja.

Þar kemur nú máli, að allir gerðu að því róm að hafa það ráð er Óli legði til. 
Þá mælti hann:

"Það er þá ráð mitt," segir hann, "að vér gangim allir í einn stað er á Krist 
trúum og heitim á allsvaldanda guð, skapara allra hluta, sex dægra föstu, að 
hann gefi oss sigur, og vér þurfim eigi að drepa hross til matar oss. Þá vil eg 
það ráð annað til gefa," segir hann, "að vér farim í dag á merkur og skóga, þá 
er oss eru nálægstir, og skal hver maður höggva sér byrði af þeim viði er oss 
þykir von að eldnæmstur sé, og skulu vér þann við allan bera að virkinu og sjám 
þá enn síðan hvað í gerist."

Þetta ráð sýnist þeim vænlegt, er Óli hefir til lagt, og fara nú þannig með sem 
hann gaf ráð til.

Þar var þannig til farið, er virkið var, að díki mikið var grafið þeim megin sem 
þeir voru. Það var tíu faðma breitt, en níu faðma djúpt. En nokkuru mjórra þar 
er kastalar stóðu yfir uppi. En þeir voru svo settir, að kastali stóð yfir 
hverju hundraði faðma á virkinu uppi.

Annan dag eftir er þeir höfðu viðinn dregið að virkinu, þá höfðust þeir það að, 
að þeir gerðu brúar stórar yfir díkið, svo að brú var gör gagnvert hverjum 
kastala, og gerðu stokka undir, svo að allt tók sá umbúnaður að virkinu. Og þann 
sama dag tóku þeir öll vatnkeröld þau er þeir höfðu og drápu úr botninn annan og 
létu síðan koma þar í innan lokarspánu þurra og aðra spánu þá er þeir telgdu til 
þess er fullir voru verplarnir af spánunum. Síðan láta þeir koma eld í spánuna, 
og eftir það skjóta þeir aftur botnunum í verplana og láta opna ofan, til þess 
að þar lysti í vindi.

Nú og í annan stað, þá taka þeir og slá eldi í viðuna þá er þeir höfðu dregna að 
virkinu. En veðri var þannig farið, að á var sunnanvindur hvass og þurrt veður 
og stóð að virkinu.

Nú taka þeir verplana og skjóta þeim út á díkið, og síðan lýstur vindinum ofan í 
holið verplanna og keyrir út að virkinu og svo innundir virkið. En þetta var um 
kveldið, er þessum umbúnaði var lokið.

Nú er svo frá sagt, þá er nátta tók, að eldurinn tók að leika vatnkeröldin og 
viðinn, og því næst laust logunum upp í kastalana og því næst í virkið, og síðan 
brann hvað að öðru, þvíað virkið var mest af viðum gert. Svo lauk máli, að á 
þeirri nátt brann upp allt Danavirki með köstulum og sá engi merki eftir né 
örmol, og unnu það vatnkeröldin er eldinn báru að virkinu. En þá er morgna tók, 
þá gerði á mikið regn, svo að menn mundu trautt slíkt vatnfall úr himni komið 
hafa og slökkti þann eld vandlega, svo að menn máttu þá þegar fara yfir usla 
þann hinn mikla. Og ef það slokknaði eigi við regnið, þá var eigi vænt að þar 
mundi mega yfir komast bráðfengis.

Og nú er þeir Haraldur konungur og Hákon jarl sá á þetta allt jafnsaman, þá slær 
ótta nokkurum í skap þeim og síðan flýja þeir undan til skipa sinna. En þeir 
keisari gingu yfir brúarnar, þar er þeir höfðu gert yfir díkið, þvíað þaðan 
hafði eldinn frá lagðan, þá er virkið brann, og ganga þeir nú yfir þann usla, og 
var nú allur kaldur orðinn og slokkinn, og höfðu þeir nú fastað fjögur dægur til 
liðs sér við almáttkan guð.

Og á hinu fimmta dægri sækja þeir þangað frá virkinu, sem þeir höfðu fyrir 
verið, Danakonungur og Hákon jarl. Og þá er þeir komu þar, þá skorti þá eigi 
kvikfé, og fingu þeir sér nú ærnar vistir, þvíað þangað hafði rekið verið féið 
til skjóls undan herinum þeirra keisara, og hafa þeir nú ærna gnótt vista, og 
spara þeir ekki mjög fé Dana og eru góðir blóðöxar. Nú lofa þeir guð fyrir þenna 
sigur hinn fagra, og þótti keisara vel hafa dugað ráð Óla, og spyr nú eftir, 
hvaðan Óli væri að kynferði, eða hverju landi hann væri.

Óli svarar: "Ekki mun eg lengur dyljast fyrir þér," segir hann. "Eg heiti 
Ólafur, og em eg kynjaður úr Noregi, en Tryggvi hét faðir minn."

Það er nú frá sagt, að þeir Ótta keisari og Ólafur sóttu eftir þeim Haraldi 
konungi og Hákoni jarli. Og allir þeir saman áttu þrjá bardaga á meginlandi, og 
varð þar mikið mannfall, og flýðu þeir undan loks, þeir Haraldur konungur og 
Hákon jarl. En þeir keisari og Ólafur sóttu eftir um landið. Og hvar sem þeir 
fóru, þá var það boðið þeim mönnum öllum, er þeir fingu höndum tekið, að annað 
hvort skyldi, að þar mundi hver þegar vera drepinn, eða ella skyldi taka trú og 
skírn, og kuru margir það er betur gegndi, að taka trú og skírn. En þeir menn et 
eigi vildu undir ganga, þá létu búkarlar eigi mjög rjúka á þeim tólf mánuðum 
hinum næstum, þvíað þeir keisari brenndu byggðina og þorpin og eyddu svo fyrir 
þeim öllum, er eigi vildu trúna taka, en drepa þá jafnan sjálfa.

Ótta keisari og Ólafur Tryggvason vinna nú mikinn sigur og fagran á þessum tólf 
mánuðum, þvíað nú heldur ekki við þeim. En þeir flýja undan ávallt, Haraldur 
konungar og Hákon jarl, og þykjast nú finna það og sjá, að minni og minni er 
ávallt þeirra afli, svo sem meiri hlutur og meiri er kristnaður í landinu.

Og nú hafa þeir Haraldur konungur og Hákon jarl stefnu og ráðagerð með sér, hvað 
til skyldi taka, og þykir nú taka að þröngva að sér mjög: hafa flýið í braut frá 
eignum sínum og skipum og fjárhlutum og megu nú sjá það, að þeir fá eigi náð 
skipunum, þvíað þeir keisari hafa þar yfirsókn, og sýnist nú rállegast að svo 
vöxnu máli sem var, að senda menn á fund Óttu keisara og Ólafs Tryggvasonar.

Nú eru menn sendir á fund keisara og bera upp örendi Danakonungs og Hákonar 
jarls. Keisari tekur því vel og lætur þeim kost griða ef þeir vilja trú taka, og 
sendir þeim þau orð í móti, að þeir skyldu þing eiga allir saman, og fara þeir 
nú aftur, sendimenn Haralds konungs og Hákonar jarls, og segja þeim svo búið.

Eftir það koma þeir nú allir á þing, og hefir það fjölmennst þing verið í 
Danakonungs veldi á þeirra dögum. Þá gengur á þingið byskup sá er var með 
keisara, er Poppa er nefndur, og telur þar trú fyrir þeim á þinginu, vel og 
orðfærlega, og talar hann langt örendi og snjallt.

Haraldur konungur hefir orð fyrir þeim Hákoni og svarar þá er hann hafði heyrða 
töluna: "Ekki er til þess að ætla," segir hann, "að eg muna skipast við orð ein 
saman, nema það fylgi, að eg sjá jartegnir nokkurar, að þessum sið fylgir meiri 
máttar, er þér boðið, en þeirri trú er vér höfum áður." En þetta var þó ráð 
Hákonar jarls, þótt konungur bæri upp, þvíað hann vildi hotvetna annars heldur 
en ganga undir trúna.

Byskup svarar þessu máli á þessa leið: "Eigi skal það að skorta," segir hann, 
"að reyna skal kraft þessar trúarinnar. Nú skal taka járn glóanda, en eg mun 
áður syngja messu og færa fórn almáttkum guði, en síðan mun eg ganga yfir 
glóanda járn, í trausti heilagrar þrenningar, níu fet, og ef guð hlífir mér við 
bruna, svo að minn líkami sé alheill og óbrunninn, þá skulu þér allir játast 
undir rétta trú."

Og nú játa þeir því Haraldur konungur og Hákon jarl og allir þeirra menn, ef 
hann gingi yfir járn glóanda, svo að hann brynni eigi, að þá mundi þeir verða 
við trúnni að taka.

Nú fer þetta fram, að byskup syngur messu, og eftir messuna, þá gengur hann til 
þessar raunar, treystur þá með holdi og blóði almáttigs guðs, og var í öllum 
byskups skrúða, þá er hann trað járnin. En guð hlífði honum svo að hvergi var 
brunaflekkur á hans líkama, og hvergi var á runnið á klæði hans.

En er Danakonungur sér þessi stórtíðendi, þá tekur hann þegar trú og skírn og 
allir hans menn, og þykir konunginum mikils um vert þessa jartegn; og nú er 
skírður allur Danaher í þessi rennu.

Hákon jarl er alltrauður undir trúna að ganga og þykir vera harður á annað borð; 
ræður þó það af loksins, að hann er skírður, og beiðir sér síðan fararleyfis og 
vill hvata heim. En því máli kömur svo, að Hákon verður því að heita keisara, að 
hann skyldi kristnað fá Noreg ef hann mætti, eða flýja frá ríki sínu ella.

Og eftir það fer Hákon í braut og þangað sem skip hans voru, og fer síðan þar 
til er hann kömur heim í Noreg.

Nú tekst síðan vinfengi mikið með þeim Haraldi konungi og Óttu keisara, og fara 
nú báðir til einnar veislu, þeirrar er konungur veitir. Ólafur fer og þangað með 
þeim. Og áður en þeir skiljast, Ótta keisari og Haraldur konungur, þá heitur 
Danakonungur því, að allir hans menn skyldu trú taka, þeir er hann mætti orðum 
við koma, og það endi hann. En Ótta keisari fer heim til Saxlands til ríkis síns 
og bauð Ólafi með sér að fara. En Ólafur lést fús að fara í austurveg, og svo 
gerði hann, og skildust þeir þar, Ótta keisari og Ólafur, í Danmörku, og vorust 
góðir vinir jafnan síðan.

Nú er að segja frá því er gerðist í ferð Hákonar jarls, þá er hann fór heim til 
Noregs, að hann kom við Gautland, og þegar er hann kömur þar, þá herjar hann og 
gerir upprásir. En sendir aftur presta alla og kennimenn þá er keisari hafði 
fingið honum til föruneytis og að skíra menn í Noregi. Nú vill Hákon ekki að 
þeir fari lengur með honum.

Og nú er hann herjar, þá spyr hann til hofs eins, þess er mest var í Gautlandi 
meðan þar var heiðið. Í því hofi var hundrað goða, og var helgað Þór hofið. 
Hákon tekur fé það allt er þar var inni, en þeir menn er varðveittu hofið og 
bólstaðinn flýðu undan, en sumir voru drepnir. En Hákon fór aftur til skipa 
sinna með féið og brennir og bælir allt það er fyrir honum varð á þeirri leið, 
og hafði fingið ógrynni fjár er hann kom til skipa.

Og á þessu méli, er Hákon svarfaðist þar um á Gautlandi, þá spyr Óttar jarl er 
réð fyrir miklum hluta Gautlands, og bregður hann við skjótt, og dregur hann að 
allan landher í móti Hákoni jarli og fer með mikið lið að honum, og lýstur þar 
þegar í bardaga með þeim, og verður Hákon borinn ofurliði af landher þeim er að 
dreif, og lauk svo að hann flýr undan með lið sitt og fer til Noregs.

Eftir það kveður Óttar jarl þings og mælti þeim málum á þinginu, að Hákon jarl 
skyldi heita vargur í véum, fyrir því að hann kvað engi mann verri verk unnið 
hafa, er Hákon hafði brotið hið æðsta hof í Gautlandi og unnið margt annað illt, 
og öngvir menn vissu dæmi til slíks, og hvargi er hann fór eða kom, þá skyldi 
hann þetta nafn hafa.

Og er þetta er tíðenda, þá spyrja þeir jarlarnir Urguþrjótur og Brimiskjarr, er 
fyrr var getið í þessu máli, til fara Hákonar jarls, og svo hvað hann hafðist 
að, og þykir hann fara lítt friðsamlega, og vilja þeir eigi bíða hans þaðan. Og 
flýja þeir nú úr landi með öll skip sín og voru öll hlaðin af mönnum, og vildu 
þeir gjarna eigi finna Hákon jarl.

En þá er jarl kom í land austan í Víkina og spurði þegar hvað þeir jarlarnir 
höfðu að sýst meðan, að þeir höfðu kristnað alla Víkina norður til Líðandisness. 
Og verður jarl við æfur og reiður mjög, og sendir þegar orð um alla Víkina, að 
öngum skyldi hlýða að halda á þessum sið, svo að eigi mundi hver stórvíti fyrir 
taka af honum.

Og er þetta spurðist, þá flýði hver undan er kristni vildi halda, en sumir gingu 
aftur til heiðni og villu þeirrar er þeir höfðu áður, fyrir sakir ofríki 
jarlsins. En jarlinn Hákon kastar þá trúnni og skírninni og gerðist þá hinn 
mesti guðníðingur og blótmaður, svo að aldregi hafði hann meir blótað en þá.

Og situr Hákon nú of kyrrt í landinu og ræður nú einn fyrir öllum Noregi og 
geldur aldregi síðan skatta Haraldi konungi Gormssyni, og er mjög í rénan þeirra 
vingan.

Haraldur konungur býður nú út leiðangri af allri Danmörku og fer nú til Noregs 
með óflýjanda her á hendur Hákoni jarli. Og þá er hann var kominn norður um 
Líðandisnes í það ríki er undan var horfið hans skattgjöfum. Og síðan herjar 
hann og lætur geisa eld og járn yfir land hvar sem hann fór og gerir aleyðu í 
Noregi í Sogni allt með sjó norður til Staðar, nema fimm bæi í Læradal. Og síðan 
fregn hann samnaðinn, hvar Þrændir í Noregi, Naumdælir, Raumdælir, Háleygir, að 
hver er vígur maður er, þá er kominn í einn stað með Hákoni jarli til varnar, og 
hefir hann svo mikinn liðsafla, að ófært er að berjast í móti með útlendum her.

Nú ræðst Haraldur konungur um við sína spekimenn; konungurinn lá þá í Sólundum 
og heitaðist að fara út til Íslands að herja og hefna níðs þess er allir 
landsmenn höfðu gert um konunginn Harald fyrir rán það er Byrgir bryti hafði 
tekið fé íslenskra manna að ólögum, en konungurinn vildi eigi rétta ránið, þá er 
hann var þess beðinn.

Á þessa lund var sett níðið:

Þá er sparn á mó mörnar morðkunnur Haraldur sunnan, varð þá Vinda myrðir vax 
eitt í ham faxa; en bergstofu Byrgir böndum rækur í landi, það sá öld, í jöldu 
óríkur fyrir líki.

En Eyjólfur Valgerðarson orti vísu þessa, þá er húskarl hans hafði selda öxi 
sína og tekið í móti grán feld einn, og þá hafði spurst út hingað ósættin 
Haralds konungs.

Og nú kvað Eyjólfur vísu þessa:

Selit maður vopn við verði; verði dynur ef má sverða; verðum Hrópts að herða 
hljóð, eigum slög rjóða. Vér skulum Gorms að gömlu Gandvíkur þoku landi, hörð er 
von að verði vopnhríð, sonar bíða.

Haraldur konungur tók það ráð sem von var, er margir spakir menn véltu umb, sem 
best gegndi: vendi nú aftur suður til Danmerkur, og heldur hann nú ríki sínu til 
dauðadags með fullum veg og sóma. En Hákon jarl sköttum og Noregi.

8. kafli

Nú hefst upp annar þáttur sögunnar, sá er fyrr hefir verið en þetta væri fram 
komið, og má eigi einum munni allt senn segja.

Maður er nefndur Tóki; hann var í Danmörku í héraði því er á Fjóni heitir. 
Þórvör hét kona hans. Hann hefir átt þrjá sonu barna er hér eru nefndir til 
sögunnar. Áki hét hinn elsti son hans, en Pálnir sá er þar var næst að aldri. En 
hinn yngsti hét Fjölnir. Hann var frilluson.

Tóki faðir þeirra hefir þá verið gamall að aldri er þetta var.

Og eitt hvert haust um veturnáttaskeið, þá tók hann sótt og andaðist úr 
sóttinni. Eigi liðu og langar stundir áður Þórvör tók sótt og andaðist, kona 
Tóka, og ber þá fjárhluti alla undir þá Áka og Pálni, því að þeir áttu arf að 
taka eftir föður sinn og móður.

Og er svo var komið, þá spurði Fjölnir eftir bræður sína, hvað þeir ætlaði honum 
af fénu. Þeir svara og kveðast honum mundu miðla þriðjung af lausafénu, en ekki 
af löndum, og þóttust þeir þó gera hans hlut góðan. En hann mælti til þriðjungs 
alls fjár.

Svo er frá Fjölni sagt, að hann væri vitur maður og ráðugur og illgjarn. En þeir 
bræður Fjölnis kváðu hann eigi meira fé mundu hafa en þeir höfðu boðið honum. En 
Fjölnir lætur sér það illa líka, og fer hann nú við svo búið í braut með þenna 
fjárhlut og fer á fund Haralds konungs, og gerist hann nú hirðmaður konungs og 
ráðgjafi.

Svo er frá sagt um Áka Tókason að engi maður þótti þvílíkur í Danaveldi sem hann 
í þann tíma, sá er eigi bæri tignarnafn. Hann lá hvert sumar í hernaði og hafði 
nær jafnan sigur þar sem hann hélt til.

Fjölnir segir svo Haraldi konungi, að hann mundi eigi þykja einn konungur yfir 
Danmörku meðan Áki Tókason væri uppi, bróðir hans. Og svo gat hann um talið 
fyrir konunginum loks, að eigi gerist óhætt með þeim Áka og Haraldi konungi. En 
Áki átti friðland og gott vinfengi við Óttar jarl á Gautlandi.

Og fór hann þangað eitt hvert sinn að heimboði til Óttars jarls og hafði tvö 
skip; annað var dreki góður og mikill, en annað snekkja. Hann hafði á þeim 
skipum hundrað manna, og voru allir vel búnir að klæðum og vopnum.

Ekki er getið að þar gerðist einkum til tíðenda um ferð þeirra, og þá Áki góðar 
gjafir af jarlinum áður en þeir skildist. Og fór hann síðan heim til Danmerkur.

Nú er að segja frá Haraldi konungi, þá er hann fregn að Áki var farinn til 
boðsins. En það var fyrir þá sök, að Áki var svo mikils virður af landsmönnum, 
að engi var sú veisla stefnd innan lands, að eigi væri Áka boðið til eigi síður 
en konunginum, og þá Áki góðar gjafir að hverri veislu. Og svo gerðist mikið um 
vinsæld hans, að hann var nær eigi minna virður af alþýðu en sjálfur 
konungurinn, og það hafði hann úr hvers manns eigu sem hann vildi.

En það bjó mest undir ferð Áka til Gautlands, að hann bað dóttur jarlsins, og 
var því máli vel svarað.

Nú kemur hér máli, að Áki fer heimleiðis og hafði tvö skip sem áður var sagt. Og 
er konungurinn verður var þess, þá lætur hann fram setja tíu skip, og lætur hann 
þar á ganga fjögur hundruð manna og bað þá fara og sæta því er Áki færi aftur 
frá boðinu, og taka hann af lífi og allt föruneyti hans, ef svo vildi til 
takast.

Þeir fóru síðan og héldu njósnir til um ferðir Áka, og var það hægt, fyrir því 
að hann vissi sér enskis ótta vonir.

Og er nú svo frá sagt, þá er Áki kömur við Sjóland í Danmörku, að þeir Áki hafa 
tjöld á landi og ugga þá ekki að sér. En þar koma konungs menn að þeim með her á 
óvart, þann er áður var getið, og létu þegar drífa vopn á þá og felldu á þá 
tjöldin, er þeir voru ekki viður búnir, og lýkur þar svo með þeim, að Áki fellur 
og allt lið hans.

Og eftir þetta þá fara þeir aftur þar til er þeir koma á fund Haralds konungs og 
segja honum það er unnið var, að Áki var látinn og allt lið hans, og lét 
konungurinn vel yfir því, og lést þess vænta, að hann mundi vera mega einn 
konungur yfir Danmörku fyrir Áka sökum.

Þeir konungsmenn er drápu Áka og lið hans taka vopn þeirra öll og fjárhlut og 
höfðu með sér að herfangi, og færðu þeir féið allt Haraldi konungi og þar með 
skip þau er Áki hafði átt, drekann og snekkjuna, og leggur konungur nú sína eign 
á fé þetta allt.

Það er nú sagt, að Fjölni bróður Áka þótti nú ofraðar vel um stillt og þóttist 
nú hafa goldið honum það er hann náði eigi fénu, því er hann þóttist eiga að 
taka eftir föður sinn.

Nú spyrjast þessi tíðendi heim á Fjón, og spyr Pálnir bróðir hans, og þykir 
honum svo mikið, að hann leggst í rekkju af, og var það mest fyrir því, að honum 
þóttu ósýnar hefndirnar við þann sem um var að eiga reyndar, er konungur var 
sjálfur.

Sá maður er nefndur til sögunnar er Sigurður hét, fóstbróðir þeirra bræðra; hann 
var vitur maður og auðigur að fé. Pálnir leitaði ráða við hann hvernig hann 
skyldi með fara. Sigurður svarar og kveðst það mundu helst til ráðs leggja við 
hann, að hann mundi biðja konu til handa honum, þeirrar er honum væri mikill 
sómi í ef hann gæti.

Pálnir svarar og spurði eftir hvar sú kona væri.

"Eg mun fara til Gautlands," segir Sigurður, "og biðja til handa þér Ingibjargar 
dóttur Óttars jarls."

"Það uggi eg," segir hann Pálnir, "að eg muna eigi geta þessa konu, en víst ætla 
eg að það mundi vænst til umbóta minna harma, ef eg gæta þenna ráðakost."

Nú slítur þar hjali, og býst Sigurður til þessar ferðar og hefir eitt skip og 
sex tigu manna, og fer síðan þar til er hann kömur til Gautlands, og tekur Óttar 
jarl vel við honum. Sigurður lýsir brátt yfir örendum sínum og biður dóttur 
jarls, Ingibjargar, til handa Pálni Tókasyni og kallar hann vera hvergi óframar 
í öngan stað en Áka bróður hans og kveður eigi skorta fjárhluti á Fjóni, en 
sagði bana Pálna við liggja fyrir harms sökum, áður hann færi þessa ferð, og 
kvað þetta helst mundu til umbóta hans harms, ef hann fingi þetta ráð.

Jarl svarar vel að hófi þessu máli og kvað þó verða á að líta vandlega á slík 
mál, að ráðum væri sett, en rasa eigi fyrir ráð fram, og lét sér þó þykja 
líklegt fyrir sakir Áka vinar síns og bróður hans, að hann mundi vera góðs 
kostar verður.

Eigi kunnu vér að segja hve lengi þeir kníuðu þetta mál. En svo lýkur málinu, að 
það er sagt að Óttar jarl heitur Pálni Ingibjörgu dóttur sinni.

"Svo er til farið, herra," segir Sigurður, "að Pálnir mun eigi til fær verða að 
sækja hingað veisluna til yðvar fyrir vanmætti og harmi. En hann skortir eigi 
eignir til né stórmennsku að búa þar veisluna á Fjóni, og vildu vér af því þess 
beiða fyrir nauðsynja sakir, að ér sækið þangað veisluna með yðvart lið, svo 
nökkuru mart sem þér vilið sjálfir."

Og þessu heitur jarl.

Síðan fer Sigurður heim og segir Pálni þessi tíðendi.

Nú léttist honum við þetta mikið, og búa þeir nú veisluna að öllu í móti jarli, 
og spara nú ekki til að hún væri sem virðilegust á alla vega.

Og er að nefndum degi kom, þeim er boðsmenn skyldu koma, þá varð jarl eigi 
þinglogi, og mikið lið með honum. Og er þá drukkið veglegt brullaup, og eru þau 
bæði leidd í eina sæing, Pálnir og Ingibjörg.

Svo er sagt að hún sofnar brátt er hún kömur í rekkju. Þá dreymir hana, og er 
hún vaknar, segir hún Pálni drauminn: "Það dreymdi mig," segir hún, "að eg 
þóttumst hér stödd vera á þessum bæ sem nú em eg. En eg þóttumst uppi eiga vef, 
en það var línvefur. Hann var grár að lit. Mér þótti kljáður vera vefurinn, og 
var eg að og vafk, og var lítið á ofið að því er mér þótti. Og þá er eg sló 
vefinn, þá féll af einn kléinn af miðjum vefnum á bak og tók eg upp. En þá sá eg 
að kljár þeir voru ekki nema mannahöfuð ein, og er eg hafða upp tekið þetta 
höfuðið er af hafði slitnað, þá hélt eg á og hugða eg að og kennda eg höfuðið.

Nú spyr Pálnir eftir hvert höfuðið væri. En hún svarar og kvað vera höfuð 
Haralds konungs Gormssonar.

"Betra er dreymt en eigi," segir Pálnir.

"Og svo þyki mér og," segir hún Ingibjötg.

Sitja þau nú að brullaupi slíka stund er þeim þótti fallið.

Og eftir það fer Óttar jarl heim til Gautlands með góðum gjöfum og virðilegum.

En samfarar þeirra eru góðar og hægjar og miklar ástir, og höfðu skamma hríð 
ásamt verið áður en þau eigu son einn, og er þeim sveini nafn gefið og kallaður 
Pálnatóki. Hann vex þar upp heima á Fjóni og er þegar snemmendis bæði vitur og 
vinsæll. Öngum manni var hann líkari í sinni lýsku en Áka föðurbróður sínum.

Og skammar stundir liðu frá því er Pálnatóki var af hinum mesta barnsaldri, þá 
tekur Pálnir faðir hans sótt, og af þeirri sótt lætur hann líf sitt. En 
Pálnatóki tekur þar fjárhlut allan fyrir að ráða með móður sinni.

Það er frá honum sagt, að hann liggur í hernaði á sumrum, og herjar hann víða um 
lönd þegar hann má það fyrir aldurs sökum.

Eitt hvert sumar er þess við getið að hann liggur enn í víkingu og hefir þá tólf 
skip; þau voru vel skipuð. Og þá er þetta er tíðenda, þá ræður fyrir Bretlandi 
jarl sá er Stefnir hét. Hann átti sér dóttur þá er Ólöf hét. Hún var vitur kona 
og vinsæl, og var það góður kostur, svo að stórum bar.

Það er sagt, að Pálnatóki kömur þar við land skipum sínum og ætlaði að herja á 
ríki Stefnis jarls. Og er það spyrst, þá tekur Ólöf það til ráðs með Birni hinum 
breska - hann var fóstbróðir hennar og var mjög í ráðagjörð með henni - að bjóða 
Pálnatóka heim til veislu og mikillar vegsemdar, og ætti hann hér heldur 
friðland og herjaði eigi. Og þetta þekkist Pálnatóki og allt lið hans, og fóru 
til veislunnar.

Og að þeirri veislu biður Pálnatóki dóttur jarls sér til handa, og verður honum 
þetta mál auðsótt, og er honum konunni heitið og þar næst föstnuð, og sat hún 
eigi lengur í festum en svo, að þá var þegar drukkið brullaup þeirra að þessi 
veislu. Og það var til lagt þar með, að Pálnatóka var jarlsnafn gefið og hálft 
ríki Stefnis jarls, ef hann vildi þar staðfestast. En hann átti þar allt að hafa 
eftir hans dag, þvíað Ólöf var erfingi hans ein.

Pálnatóki er þar eftir á Bretlandi það er eftir er sumarsins og svo um veturinn. 
En of vorið, þá lýsir Pálnatóki jarl því, að hann mun fara heim til Danmerkur. 
Og áður hann færi þaðan um sumarið, þá mælti hann við Björn hinn breska: "Nú vil 
eg, Björn," segir hann, "attú sér hér eftir með Stefni mági mínum og sér að 
landráðum með honum fyrir mína hönd, þvíað hann tekur nú að eldast mjög, en eigi 
óvænt að eg koma eigi allbrálliga aftur; og ef það dvelst að eg koma eigi 
hingað, og missi jarls við, þá vil eg attú varðveitir allt ríkið, þar til er eg 
kem aftur."

Og eftir þetta fer Pálnatóki í braut þaðan með Ólöfu konu sína og ferst honum 
vel og kömur nú heim á Fjón í Danmörk og er nú heima of hríð.

Og þykir hann nú annar mestur maður í Danmörku og ríkastur og best að viti 
búinn, þegar er konunginn líður sjálfan.

Það er nú frá sagt, að konungurinn fer yfir landið og þiggur veislur að vinum 
sínum. Pálnatóki gerir dýrlega veislu í móti konunginum og fer síðan og býður 
honum, og það þekkist hann og fer til veislunnar með mikið lið.

Og síðan lýstur á illviðri fyrir þeim, og koma þeir of kveldið til búanda eins, 
þess er Atli hét, og var hann kallaður Atli hinn svarti. Hann var maður 
félítill, og tók hann við konunginum með allri ölværð. Dóttir hans gekk of beina 
of kveldið, og hét hún Æsa og var kölluð Saumæsa; hún var mikil kona vexti og 
drengileg. Konungi leist vel á hana og mælti við föður hennar: "Það er satt að 
ræða, að beini má varla verða betri en hér er í frammi hafður við oss, af þér 
búandi, og lætur þú nú einn hlut verða undan dreginn við oss, og er dóttir þín 
Æsa og gás hennar." En búandi svarar og kvað það ekki hans vera að leggja slíka 
konu að sér sem var dóttir hans. En konungur kvað honum mikillar vináttu von í 
móti, ef hann gerði þetta eftir hans vilja.

Og þar lendir þessi viðræðu þeirra og viðurhjali, að Haraldur konungur rekkur 
hjá dóttur búanda um náttina.

En of daginn eftir, þá léttir af veðrinu, og býst konungur snemmendis í braut 
frá Atla. Og áður en þeir skiljast, gefur konungur honum góðar gjafir og sæmir 
hann svo og dóttur hans.

Og eftir þetta fer konungur ferðar sinnar, þar til er hann kömur til veislunnar 
þeirrar er áður var getið. Konungur var lengi á veislu þessi, og veitir 
Pálnatóki með miklum ríkdómi. Og þá er konungur fer í braut af veislunni, þá 
gefur Pálnatóki honum góðar gjafir og virðilegar. Konungur tekur því og vel.

En um veturinn eftir er á leið upp, þá var það fundið af mönnum, að Saumæsa 
dóttir búanda tók að þróast og digrast og mundi vera ólétt. Eftir það ræddi 
faðir hennar við hana eina saman og spyr eftir hver vanheilsu hennar mundi 
valda. En hún segir að engi maður var þar annar í tigi til nema Haraldur 
konungur. "En þó hefi eg öngum manni þorað þetta að segja nema þér einum."

"Já," segir hann; "því æ betur skal eg þig virða sem þú hefir göfgara mann að 
þér lagðan."

Og nú líða stundir fram þar til er hún verður léttari, og fæðir hún sveinbarn, 
og er þeim sveini nafn gefið og kallaður Sveinn, og var hann kenndur við móður 
sína og kallaður Saumæsuson.

Og nú ber svo til, að sumar hið þriðja eftir þetta, að Haraldur konungur skyldi 
enn sækja veislu þangað á Fjón. Og er konungur kömur þar til veislunnar, þá 
ræðir Pálnatóki við Æsu, þvíað hún var þar komin með son sinn, þann er hún 
eignaði Haraldi konungi og sér: "Nú skaltu," kvað Pálnatóki, "ganga fyrir 
konunginn djarflega í það mund er hann situr yfir drykkju og gerast bermælt við 
hann um þá hluti er þér þykir varða. Þú skalt og leiða sveininn eftir þér og 
mæla síðan þessum orðum við konunginn, að eg leiði hér eftir mér einn svein, og 
kalla eg þar öngan mann annan í tigi til að eiga þenna svein með mér en þig, 
Haraldur konungur. En hversu sem konungur svarar þínu máli, þá vertu djarfmælt. 
En eg mun vera nær staddur og taka undir með þér og styðja málið þitt."

Hún gerir svo sem hann ræður henni, og gengur hún nú fyrir konunginn Harald og 
leiðir sveininn með sér og mælir þessum sömum orðum sem í munn henni voru lögð 
af Pálnatóka. Konungur svarar brátt, þá er hún hafði mælt þessum orðum og spyr 
eftir, hver þessi kona væri, er svo mikla dirfð hafði við konunginn, að slíkt 
þorði upp að bera, og spyr hana að nafni. En hún kveðst Æsa heita og vera eins 
búanda dóttir þar í Danmörku. Konungur segir: "Firna djörf kona ertu og heimsk," 
segir hann, "og dirfðu þig eigi að mæla slíkt oftar ef þú vilt ómeidd vera."

Pálnatóki segir þá: "Því mun hún þetta mæla, herra," segir hann, "að henni mun 
þykja mikil nauðsyn til bera, og er hún engi skyndikona né púta, heldur er hún 
góð kona og ráðvönd, þótt hún sé lítillar ættar eða kynferðar, þá hyggju vér 
hana þó satt eitt upp bera."

Konungur mælti: "Eigi varði oss þess af yður, Pálnatóki, að ér munduð þetta mál 
þannig tengja til vor sem nú reynist."

"Svo skal og vera," segir Pálnatóki, "að eg mun þetta ekki ræsa á hendur yður, 
herra, en svo mun eg til sveinsins gera í alla staði sem hann sé þinn einkason. 
En nú skulu við láta falla þessa ræðu að sinni."

Og brátt eftir þetta býst konungur í braut af veislunni. Pálnatóki gefur 
konunginum gjafir, en hann vill eigi við taka né þiggja. En Fjölnir var þá með 
Haraldi konungi, er getið var fyrr í sögunni, er var föðurbróðir Pálnatóka; hann 
bað konunginn taka við gjöfum þessum hinum virðilegum og gera sig eigi svo beran 
í þessu máli, að svívirða svo hinn mesta höfðingja að vilja eigi þiggja hinn 
mesta sómahlut af honum, þar er hann var áður hinn kærsti hans vin. Og nú fær 
hann svo um talið fyrir konunginum, að hann þiggur gjafirnar og tekur við. En þó 
þakkar hann ekki, og var auðfynt að konunginum hafði mjög mislíkað er Pálnatóki 
hafði honum eignað sveininn.

Og við þetta skilja þeir, að allfátt var um með þeim; og aldregi kom þeirra 
vingan í samt lag síðan. Fór konungur heimleiðis með sína menn, en Pálnatóki 
tekur Svein Haraldsson heim til sín og Æsu móður hans, fyrir því að þá var við 
misst Atla hins svarta föður Æsu og upp gert féið nálega allt.

Nú vex Sveinn þar upp á Fjóni með Pálnatóka, og gerði hann svo vel við sveininn 
sem hann væri hans son og hélt honum til virðingar í öllum hlutum. Hann unni 
honum og mikið.

Þess er nú við getið að Pálnatóki á son við konu sinni Ólöfu, og er hann fæddur 
litlu síðar en konungur fór í braut af veislunni; sá sveinn var kallaðut Áki. 
Hann var þar upp fæddur heima með feður sínum, og várust þeir Sveinn Haraldsson 
fóstbræður. Og þar fæddist Sveinn upp þar til er hann var fimmtán vetra gamall 
að aldri.

9. kafli

En nú er þessi hinn ungi maður er svo aldurs kominn, þá vill nú fóstri hans 
Pálnatóki senda hann á fund föður síns Haralds konungs, og gerir hann með honum 
tuttugu menn frálega og ræður honum það, að hann skyli ganga inn í höllina fyrir 
konung föður sinn og segjast vera hans son, hvort er honum þætti betur eða verr, 
og beiða hann þess, að hann gingi við frændsemi við hann.

Svo gerir hann nú sem við hann er mælt, og er ekki sagt frá förum hans fyrr en 
hann kömur í höllina fyrir Harald konung föður sinn og mælir þeim orðum öllum er 
fyrir hann voru lögð. Og er því var lokið, þá annsvarar konungurinn:

"Það þykjumst eg finna og skilja á orðtaki þínu," segir hann, "að eigi mun logið 
vera til móðernis þíns, af því að mér sýnist attú munir vera hinn mesti 
skiptingur og afglapi og eigi ólíkur Saumæsu móður þinni."

Þá svarar Sveinn: "Ef þú vilt eigi ganga við frændsimi við mig, þá vil eg þess 
beiða af yður, að ér fáið oss þrjú skip úr landi og lið með, og er það eigi 
ofmikið tillag við oss, fyrir því að eg veit víst attú ert faðir minn. En 
Pálnatóki fóstri minn mun að vísu fá mér jafnmikið lið, og svo skip eigi smæri 
en þú fær oss."

Konungur svarar: "Þess væntir mig attú sér vel þessu á braut kaupandi, sem nú 
mælir þú til, og komir þú aldri síðan mér í augsýn."

Það er nú í frá sagt, að Haraldur konungur fær Sveini þrjú skip og hundrað 
manna, og hvorttveggja lítt vandað, skipin og liðið. Og eftir það ræðst Sveinn í 
braut þaðan og fer þar til er hann kömur heim til fundar við fóstra sinn 
Pálnatóka og segir honum allt út, hversu orð fóru með þeim feðgum. Pálnatóki 
svarar:

"Slíks var þar að von," segir hann, "og eigi betra."

Síðan fær Pálnatóki Sveini góð skip þrjú og hundrað manna, og var það lið mjög 
vandað. Og síðan gefur hann ráð til hversu hann skal hátta; og áður en þeir 
skiljast, mælti Pálnatóki við hann:

"Nú muntu freista að leggjast í hernað í sumar með lið þetta er nú hefir þú 
fingið. En það ráð vil eg til gefa með þér, attú farir ekki lengra fyrst í braut 
en svo attú herja hér í Danmörku á ríki föður þíns, það er honum er nökkvat í 
fjarska, og vinn þar slíkt allt illt sem þú mátt: far herskildi yfir og brenn 
allt og bæl svo sem þú mátt við komast og lát því ganga í allt sumar, en kom til 
mín að vetri og haf þá hérvist og bæli og lið þitt."

Og síðan skiljast þeir fóstrar, og fer Sveinn í braut með lið sitt og fer jafnt 
með öllu sem honum var ráðið af hendi fóstra síns, og gerir hann mikið illvirki 
á ríki konungsins föður síns, og gerist eigi góður kurr í búandkörlum þeim er 
fyrir verða hans ófriði og ágangi, þvíað hvorki sparir hann við þá eld né járn.

Nú spyrst þetta brátt og kömur til eyrna konunginum, og þykir honum því illa 
varið er hann hefir fingið honum afla til slíks ófriðar og ágangs, og kveðst 
ætla að honum mundi bregða í móðurkyn sitt um þessi endimi er hann tók til.

Nú líður af sumar þetta. Og er að vetri kömur, þá fer Sveinn heimleiðis, þar til 
er hann kömur á Fjón til Pálnatóka fóstra síns, og hefir fingið mikils fjár um 
sumarið.

Og áður en þeir komust heim, þá fingu þeir storm mikinn og ofviðri, og braut öll 
skipin þau er faðir hans hafði fengið honum, og lið það allt, er þar hafði á 
verið, týndist. En síðan sigldi Sveinn heim á Fjón sem honum var sagt, og var 
hann þar of veturinn í góðu yfirlæti og lið hans, það er eftir var.

10. kafli

Nú er frá því að segja þá er voraði, þá kömur enn Pálnatóki að máli við fóstra 
sinn og bað hann enn fara á fund Haralds konungs föður síns og beiða hann þess, 
að hann fingi honum sex skip og þar lið með, svo að þau væri skipuð fullri 
skipan, - "en þú hygg að því vandlega, attú mæl til hversvetna illa þess er þú 
beiðir hann, og ver djarfmæltur í alla staði."

Og nú fór Sveinn og kemur á fund föður síns og mælti til sex skipa við hann og 
liðs þar með og mælti til alls illa, svo sem Pálnatóki hafði ráðið honum. En 
konungurinn Haraldur segir:

"Til ills eins þótti mér þú hafa það lið er eg fékk þér í fyrra sumar, og ertu 
furðu djarfur maður, er þú þorir enn að mæla til liðs við mig, slíka illsku sem 
þú hefir áður af þér sýnda."

Sveinn segir: "Eigi mun eg héðan fyrri í braut fara en þér fáið oss slíkt sem 
vér krefjum. En ef það náist eigi, þá mun Pálnatóki fóstri minn fá mér lið, og 
mun eg þá herja á menn þína sjálfs, og skal eg ekki af spara að vinna á þeim svo 
illt sem eg hefi föng á."

Nú mælti konungur: "Hafðu sex skip og tvö hundruð manna," segir hann, "og kom 
aldri síðan mér í augsýn."

Og nú fer Sveinn í braut við svo búið og á fund Pálnatóka fóstra síns og segir 
honum allt sem fór með þeim feðgum. Og enn fær Pálnatóki honum jafnmikið lið sem 
faðir hans fékk honum. Og nú ræður Pálnatóki honum enn ráð, og hefir Sveinn nú 
tólf skip og fjögur hundruð manna.

Og áður en þeir skiljast fóstrar, þá mælti Pálnatóki:

"Nú skaltu fara og herja og eigi þar sem fyrra sumar, en þó skaltu enn á þá 
Danina herja, og rek nú þeim mun harðara hernaðinn en fyrra sumar sem nú hefir 
þú liðsaflann bæði meira og betra en þá, og hefst nú aldregi af höndum þeim 
sumarlangt. En að vetri farðu heim hingað á Fjón og ver þá hér með mér."

Og nú skiljast þeir fóstrar að sinni, og fer Sveinn og lið hans herskildi yfir 
landið víða. Hann herjar bæði um Sjóland og Halland, og svo er hann ákafur of 
sumarið, að svo má að kveða, að hann herji nátt með degi, og hefst hann aldregi 
úr Danakonungs veldi það sumar. Hann drap margan mann, og mörg héruð brenndi 
hann um sumarið.

Þessi tíðendi spyrjast víða, að ófriður er mikill í landinu. En þó lætur 
konungur þetta hjá sér líða, þóað umræða verði fyrir honum, og lætur fara fram 
sem auðið er.

Og nú of haustið er á líður, fer Sveinn heim á Fjón til Pálnatóka fóstra síns og 
týnir nú öngu liði sínu í heimförinni sem hið fyrra sumarið. Og er hann nú með 
fóstra sínum um veturinn og lið hans allt.

11. kafli

Enn er svo um vorið, að Pálnatóki kömur að máli við fóstra sinn og mælti við 
hann: "Nú skaltu búa skip þín öll og fara síðan á fund föður þíns með öllu liði 
þínu albúnu. Þú skalt ganga fyrir hann og mæla að hann leggi til við þig tólf 
skip og öll skipuð af mönnum, og ef það fæst eigi af honum, þá bjóttú honum 
bardaga þegar í stað með því liði sem þá hefir þú, og haf aldregi verið grimmari 
í orðum við hann en nú."

Nú gerir Sveinn svo sem Pálnatóki ræður honum, og fer með öllu liði sínu þar til 
er hann hittir Harald konung föður sinn og krefur hann þess er fóstri hans réð 
honum. Og er því var lokið, þá svarar konungurinn:

"Þú ert maður svo djarfur," segir hann, "að eg veit trautt þinn maka, er þú 
þorir að koma á minn fund, þvíattú ert bæði víkingur og þjófur, og það hygg eg 
attú sér einn hinn versti maður að hvevetna því er þú mátt sjálfur ráða. Og eigi 
þarftu til þess að ætla, að eg ganga við frændsemi við yður, þvíað eg veit víst 
attú ert ekki minnar ættar."

Sveinn segir: "Að vísu em eg þinn son," segir hann, "og sönn er okkur frændsemi, 
en þó skal eg ekki þér þyrma í engan stað, og ef þú lætur eigi gangast það er eg 
kref þig, þá skal nú reyna með okkur, og skulu við nú berjast þegar í stað, og 
skaltu hvergi fá undan hokrað."

Konungurinn svarar: "Vandræðamaður ertu," segir hann, "og þannig hefir þú 
nakkvað skaplyndi sem þú mynir vera nokkorra eigi allsmárra manna, og mundu hafa 
verða það er þú beiðir, og far síðan braut úr mínu ríki og til annarra landa og 
kom hér aldri síðan meðan mitt líf er."

Nú ræðst Sveinn í braut með fjögur skip og tuttugu. Hann fer þar til er hann 
kömur heim á Fjón til Pálnatóka fóstra síns, og voru öll skip hans vel skipuð. 
Pálnatóki tekur vel við fóstra sínum - "og þyki mér þú vel hafa þau tillög," 
segir hann, "er eg legg fyrir þig, og skulu við nú ráða um báðir samt, hvað 
okkur sýnist rállegast. Nú skaltu fara í sumar, og skal þér nú frjáls vera öll 
Danmörk til hernaðarins, nema hér á Fjóni er eg á friðland. Hér skaltu nú og 
hafa friðland."

Og nú er þetta er tíðast, þá er Sveinn átján vetra gamall.

Pálnatóki lýsir yfir því, að hann ætlast að fara úr landi um sumarið og til 
Bretlands að hitta Stefni jarl mág sinn, og lést hafa mundu tólf skip, - "en þú 
Sveinn," segir hann, "far svo nú með öllu sem eg gef ráð til, en eg mun vitja 
þín er á líður sumarið með mikið lið, því að mig grunar að nú mun görr her á 
hendur þér í sumar, og mun konungur eigi þola þér lengur attú gangir á hans 
ríki, og mun eg þá veita þér lið. En þú hygg að því vandlega, attú flý eigi 
undan, þó að liðið sé að þér gert, og halt upp bardaga við þá, þó að liðsmunur 
sé nokkur."

Nú skiljast þeir Pálnatóki og Sveinn, og fer sína leið hvor þeirra, og fara þeir 
nú báðir senn, og ræðst Pálnatóki til Bretlands. En Sveinn tekur nú það ráð sem 
honum var til kennt: herjar nú á nýjaleik á ríki föður síns nátt með degi og fer 
víða yfir landið, og flýja landsmenn undan og á fund konungsins og þykjast illa 
leiknir verða og segja honum til vandræða sinna og biðja að hann taki nakkvað 
skjótt úrráð.

Og nú þykir konunginum eigi vera mega svo búið, og þykist þá lengur hafa setið 
Sveini þann hlut er hann mundi eigi öðrum þola. Lætur hann nú búa síðan fimm 
tigi skipa og fer sjálfur með því liði og ætlar að drepa Svein og allt lið hans.

Og er á líður haustið, þá hittast þeir Haraldur konungur og Sveinn við aftan síð 
við Borgundarhólm, svo að hvorir sjá aðra. En þá var þó svo kveldað, að þá var 
eigi vígljóst, og leggja þeir skip sín í lægi.

En um daginn eftir, þá berjast þeir allan dag til nætur, og þá eru hroðin tíu 
skip Haralds konungs, en tólf af Sveini, og lifir enn hvortveggi þeirra, og 
leggur Sveinn nú skip sín inn í vogsbotninn um kveldið. En þeir Haraldur 
konungur tengja saman skip sín um þveran voginn fyrir utan og leggja stafn við 
stafn, og búa svo umb, að Sveinn væri inni tepptur í voginum, og ætla að hann 
skyldi eigi út koma skipunum, þótt hann vildi við það leita.

En um morgininn ætla þeir að leggja að þeim og drepa af þeim hvert mannsbarn og 
taka Svein af lífi.

Og það sama kveld er til slíkra stórtíðenda horfist, þá kömur Pálnatóki vestan 
af Bretlandi og verður þá landfastur það sama kveld við Danmörk og hafði fjögur 
skip og tuttugu. Hann leggur undir nesið öðru megin og tjaldar þar um skip sín. 
Og er því var lokið, þá gengur Pálnatóki af skipi einn saman á land upp og hefir 
örvamél á baki.

Það ber að móti umb, að Haraldur konungur gengur á land upp og menn með honum. 
Þeir gingu í skóg og gerðu þar eld fyrir sér og bakast þar við. Þeir sitja á lág 
einni allir saman, en þá er myrkt orðið af nótt er þetta er.

Pálnatóki gengur upp til merkurinnar og gagnvert þar sem konungur bakast við 
eldinn og stendur þat of hríð.

En konungurinn í annan stað bakast við eldinn og bakar bringspöluna á sér og er 
kastað undir hann klæðum, og stendur hann á knjánum og ölbogunum og lýtur hann 
niður mjög við, er hann bakast við eldinn. Hann bakar og við axlirnar, og ber þá 
upp við mjög stjölinn konungs.

Pálnatóki heyrði görla mál þeirra, og þar kennir hann görla mál Fjölnis 
föðurbróður síns.

Og nú leggur hann ör á streng og skýtur hann til konungsins, og er svo sagt af 
flestum fræðimönnum, að örin flýgur beint í rassinn konunginum og eftir honum 
endilöngum og kom fram í munninn, og fellur konungurinn þegar á jörð niður 
örendur, sem von var. En förunautar hans sjá hvað í hafði gerst og þótti þetta 
öllum vera hið mesta býsn.

Þá tekur Fjölnir til orða og kvað þann mann hafa sótt hið mesta óhapp er þetta 
verk hafði unnið og fyrir ráðið - "og er þetta hið mesta fádæmi, þannig sem 
atburður hefir orðið umb." "En hvað skulu vér nú til táðs taka?" sögðu þeir. En 
allir mátu við Fjölni, fyrir því að hann var þeirra vitrastur og mest virður.

Það er nú frá sagt að Fjölnir gengur að þangað er konungurinn liggur og tekur í 
braut örina, þaðan sem hún hafði staðar numið, og hirðir hana svo búna sem þá 
var hún. En örin var auðkennd, þvíað hún var gulli reyrð. Síðan mælti Fjölnir 
við þá menn er þar voru við staddir: "Það legg eg helst til ráða," segir hann, 
"að vér hafim mjög allir eina frásögn um þenna atburð, og þyki mér eigi annað 
vera frá segjanda en hann hafi skotinn verið í bardaganum um daginn áður, og 
verður oss það mest skemmd og svívirða er við höfum verið staddir þenna atburð 
með slíkum undrum sem orðið hefir, að gera þetta augljóst fyrir alþýðu manns."

Og síðan bundu þeir þetta fastmælum með sér og héldu þessu allir um frásögn, sem 
þeir höfðu nú samið með sér.

En Pálnatóki fór til skipa sinna fyrst eftir verkið og kallaði síðan með sér 
tuttugu menn og lést fara vildu að finna Svein fósra sinn.

Og nú fara þeir frá skipunum og umb nesið þvert og hittast þeir þar um nóttina 
og ræða með sér, hvað þeir skyldi til ráða taka; kveðst Pálnatóki þau orð hafa 
spurð frá Haraldi konungi, að hann mundi þeim atgöngu ætla að veita þegar er 
vígljóst væri um morguninn. En þó skal eg enda það er eg hét þér, þars eg em nú 
til kominn, að eg skal veita þér allt slíkt er eg má, og eitt skal yfir okkur 
ganga."

Engi maður vissi það enn af liði þeirra Sveins og Pálnatóka, að konungurinn væri 
líflátinn, nema hann sjálfur, Pálnatóki, og lætur hann sem ekki hafi í gerst til 
tíðenda, og segir hann þetta engum manni að svo búnu. Sveinn tekur til orða og 
mælti við fóstra sinn: "Þess vil eg biðja, fóstri," segir hann, "attú leitir 
ráðs nökkurs þess er oss megi hlýða, þar sem nú er komið." Pálnatóki segir: 
"Ekki skulu við seint til ráða taka: Vér munum hér ganga á skip með yður og 
síðan skulu vér leggja þau úr tengslum og binda akkeri fyrir barð hverju skipi. 
Vér skulum og hafa skriðljós undir tjöldum, þvíað nú er náttmyrkur á. Síðan 
skulu vér róa út á flotann konungsins sem harðast, og er mér leitt að Haraldur 
konungur kvíi oss hér í vogsbotninum á morgin og drepi oss."

Nú taka þeir þessa umbúð sem Pálnatóki gaf ráð til og röru að sem harðast út á 
þveran flotann. En þetta varð á þá leið, að þar drekktust þrjár snekkjur fyrir 
atróðri þeirra, og komust þeir einir menn á land er syndir voru. En þeir 
Pálnatóki og Sveinn röru út eftir í það sama hlið öllum sínum skipum, allt þar 
til er þeir koma að flota þeim er Pálnatóki átti og hann hafði þangað haft.

Og þegar um morguninn er vígljóst var orðið, þá leggja þeir að þeim konungs 
mönnunum, og þá spurðu þeir þau tíðendi, að konungurinn var látinn. Síðan mælti 
Pálnatóki: "Þá munu við gera yður tvo kosti; takið hvorn er þér vilið: annað 
hvort að þér skuluð halda upp bardaga við okkur og berjast, og hafi þeir gagn er 
auðið er. En hinn er annar kostur, að þeir menn allir er verið hafa með Haraldi 
konungi skulu sverja nú Sveini fóstra mínum land og þegna og taka hann til 
konungs yfir alla Danmörk."

Nú bera þeir saman ráð sín konungs menninir og verða gervallir á það sáttir að 
taka Svein til konungs, en berjast eigi. Og síðan ganga þeir til Pálnatóka og 
segja honum hvað þeir kuru af, og fór það nú fram, að þeir allir er þar voru við 
svörðu Sveini land og þegna.

Síðan fara þeir Pálnatóki og Sveinn báðir samt of alla Danmörk. Og hvar sem þeir 
komu, þá lætur Pálnatóki kveðja húsþings, og er Sveinn til konungs tekinn um 
alla Danmörk áður en þeir létti. Og um allt Danakonungs veldi.

Og eftir það er Sveinn er konungur orðinn, þótti þá honum það skylt, sem öllum 
öðrum konungum, að erfa föður sinn fyrir hinar þriðju veturnætur. Hann ætlar nú 
þegar að hafa þessa veislu og fresta því ekki lengur. Hann býður fyrstum 
Pálnatóka fóstra sínum til erfis þess og þeim Fjónbyggjum, vinum hans og 
frændum. En Pálnatóki svarar því svo, að hann lést eigi lagi mundu á koma fyrir 
þær veturnætur er næstar voru, að koma til boðsins. "Er það komið til eyrna 
mér," segir hann, "er mér þykir stórtíðendum sæta, að Stefnir mágur minn 
Bretlands jarl sé andaður, og verð eg þangað að fara nauðsynlega, þvíað eg á að 
hafa það ríki eftir hans dag."

Og er Pálnatóki þykist eigi koma mega til erfisins, þá eyddist nú erfisgerðin 
fyrir konunginum, fyrir því að hann vill fyrir hotvetna fram að fóstri hans sé 
að boðinu.

12. kafli - Frá Pálnatóka

Pálnatóki fer nú úr landi í braut of haustið með skipalið sitt. Og áður en hann 
færi, þá setur hann þar til eftir Áka son sinn að ráða búum sínum þar á Fjóni og 
öllu því er hann átti þar og bað honum virkta við konunginn Svein áður þeir 
skildi, og hét konungur því Pálnatóka, að hann skyldi veita Áka hina bestu 
umsjá, og það sama endi hann.

Síðan réðst Pálnatóki í braut og fer þar til er hann kömur til Bretlands og 
tekur við ríki því er Stefnir mágur hans hafði átt og Björn hinn breski, og liðu 
af þau misseri hin næstu.

Og um sumarið eftir, þá sendir Sveinn konungur orð til Bretlands, að Pálnatóki 
skyldi koma þangað að boði hans og svo mikið lið með honum sem hann vildi haft 
hafa, og vill konungur nú erfa föður sinn. Þeir voru tólf saman sendimenn 
konungsins, og var nær að því komið er Pálnatóki skyldi þaðan búast. Hann svarar 
og biður konung þökk hafa fyrir boð sitt. "En þannig er nú til farið, að á mér 
liggur þyngd nokkur, og þykjumst eg eigi fær vera að svo búnu. Það fylgir og að 
eg á hér miklu meiri fjölskyldi umb að vera en eg mega frá fara að svo búnu 
þessi misseri."

Hann telst nú undan um förina á alla vega, og fara þeir við það heim konungsmenn 
og segja honum svo búið. Og er þeir voru í braut farnir, þá hvarf af Pálnatóka 
þyngd öll.

Og nú lætur konungurinn líða það haust erfisgerðina, og líður af sá vetur og það 
sumar.

Og nú var svo komið, að Sveinn mátti eigi þykja gildur konungur ef hann skyldi 
eigi erfa föður sinn fyrir hinar þriðju veturnætur, og vill konungur nú að vísu 
eigi láta undan bera. Hann sendir nú enn hina sömu tólf menn á fund Pálnatóka 
fóstra síns að bjóða honum enn sem fyrr til boðsins, og lést nú mundu leggja 
reiði á hann mikla ef hann færi eigi. En Pálnatóki svarar þeim sendimönnum 
konungsins og biður þá heim fara og segja svo konunginum að hann búist svo við 
að öllu um veisluna sem framast hefir hann föng á, að hún verði sem veglegust. 
En hann kveðst koma mundu til erfisins það haust.

Nú fara þeir heim sendimenn konungs og segja honum sín örendalok, að Pálnatóka 
var þangað von, og býst hann nú við boðinu konungur, og allt það er til skyldi 
fá, skyldi verða að öllu sem veglegast, bæði fyrir tilfanga sakir og fjölmennis, 
og er nú allt albúið að boðinu og boðsmenn eru komnir. Þá var Pálnatóki eigi 
kominn, og leið á daginn mjög, og þar kömur að menn gingu til drykkju um 
kveldið, og er mönnum skipað í sæti í höllinni.

Þá er það sagt að konungur lætur liggja rúm á hinn óæðra bekk í öndvegi og 
hundrað manna utar frá, og vættir þangað Pálnatóka fóstra síns til þess rúms og 
hans föruneytis. Og er þeim þykir seinkast um kvámu Pálnatóka, þá taka menn þar 
til drykkju.

En nú verður að segja frá Pálnatóka, að hann býst heiman og Björn hinn breski 
með honum, og hafa þeir þrjú skip úr landi og hundrað manna; þar var hálft hvors 
í því liði, Danir og Bretar. Þeir fara síðan þar til er þeir koma við Danmörk. 
Og það sama kveld koma þeir í þær stöðvar er átti Sveinn konungur, og leggja 
þeir skip sín í lægi þar er þeim þótti aðdjúpast vera. Þá var allgott veður á um 
kveldið. Þannig búa þeir um skipin, að þeir snúa framstöfnum frá landi og leggja 
árar allar í hömlur, að þeim skyldi sem skjótast til að taka ef þeir þyrfti 
bráðungar við.

Og síðan ganga þeir á land upp og fara leiðar sinnar þar til er þeir koma til 
konungsins, og sitja menn þá við drykkju er þeir koma þar, og er þetta hið 
fyrsta kveld veislunnar. Nú gengur Pálnatóki inn í höllina og þar þeir allir 
eftir honum. Hann gengur innar eftir höllinni og fyrir konunginn og kveður 
konunginn vel; konungur tekur og vel hans máli og vísar honum til sætis og öllum 
þeim.

Og sitja þeir nú við drykkju og eru kátir vel. Og er þeir hafa drukkið of hríð, 
þá er þess við getið, að Fjölnir víkur að konunginum og talar við hann nokkura 
hríð hljótt. Konungurinn brá lit við og gerir rauðan á að sjá og þrútinn. En 
maður er nefndur Arnoddur; hann var kertasveinn konungs, og stendur hann frammi 
fyrir borði hans. Honum selur Fjölnir í hönd eitt skeyti og mælti að hann skyldi 
bera það fyrir hvern mann er í væri höllinni, allt þar til er nokkur kannaðist 
við að ætti það sama skeyti. Og eftir því gerir Arnoddur, sem Fjölnir mælti 
fyrir.

Nú gengur hann fyrst innar eftir höllinni frá hásæti konungsins og ber þessa ör 
fyrir hvern mann, og kannast engi við að eigi. Þar kömur enn er hann fer utar 
eftir höllinni hinum óæðra megin, þar til er hann kömur fyrir Pálnatóka og spyr 
hann eftir hvort hann kenni örina. Pálnatóki svarar: "Fyrir hví muna eg eigi 
kenna skeyti mitt? Sel mér," segir hann, "þvíað eg á það." Þá skorti eigi hljóð 
í höllinni, og hlýddu menn til þegar er nokkur varð til að eigna sér örina.

Og nú tekur konungurinn til orða og mælti: "Þú Pálnatóki," segir hann; "hvar 
skildist þú við þetta skeyti næsta sinni?"

Pálnatóki svarar: "Oft hefi eg þér eftirlátur verið, fóstri, og ef þér þykir það 
þinn vegur meiri að eg segja þér það í allmiklu fjölmenni heldur en svo að færi 
sé hjá, þá skal það veita þér. Eg skildumst við hana á bogastrengnum, konungur," 
segir hann, "þá er eg skaut í rassinn föður þínum og eftir honum endilöngum, 
svoað út kom í munninn."

"Standið upp allir," segir konungur, "og hafið hendur á þeim Pálnatóka og 
förunautum hans og drepið þá alla, fyrir því að nú er niður slegið allri vináttu 
milli okkar Pálnatóka og öllum góða þeim er með okkur hefir verið."

Og nú spretta upp allir menn í höllinni, og gerist nú eigi allt alkyrra. 
Pálnatóki fær brugðið sverði sínu og lætur sér það verða fyrst á vegi, að hann 
höggur til Fjölnis frænda síns og klýfur hann í herðar niður. En svo á Pálnatóki 
sér marga vini innan hirðar, að engi vildi vopn á hann bera, og komust þeir út 
allir úr höllinni, nema einn maður breskur af liði Bjarnar. Pálnatóki mælti þá 
er þeir voru út komnir og sagt var að saknað var eins manns af liði Bjarnar og 
segir að eigi var minna að von en svo, "og föru vér nú ofan sem skjótast til 
skipa vorra, fyrir því að nú er engi annar á görr."

Björn svarar: "Eigi mundir þú svo renna frá þínum manni," segir hann, "ef þú 
ættir minn hlut, og eigi skal eg heldur og," segir hann. Og snýr hann nú inn 
aftur þegar í höllina, og er hann kömur inn, þá kasta þeir hinum breska manni 
yfir höfuð sér og höfðu nær í sundur rifinn, svo mátti að kveða. Og þá verður 
Björn var við og fær tekið hann og fleygir honum upp á bak sér og hleypur út 
síðan.

Og fara þeir nú ofan til skipa sinna, og gerði Björn þetta mest til ágætis sér, 
en vita þóttist hann að maður mundi dauður vera, og svo varð, að maðurinn lést, 
og hafði Björn hann með sér, og hljópu nú út á skip sín, og féllu þegar við 
árar. En þá var á niðmyrkur mikið um náttina og logn, og komast þeir svo undan 
þeir Pálnatóki og Björn og nema hvergi staðar, áður en þeir koma heim til 
Bretlands. En konungurinn fer nú heim til hallarinnar og allt liðið með honum, 
og fá nú ekki að gert það er þeir vildu, og undu við hið versta. Taka þeir nú 
síðan og drekka erfið, en eftir það fer hver heim þaðan til sinna heimkynna.

13. kafli - Lát Ólafar

Það er nú sagt, að hið næsta sumar eftir, þá tekur Ólöf sótt, kona Pálnatóka, og 
leiðir hana sú sótt til bana. En eftir andlát hennar, þá unir Pálnatóki eigi á 
Bretlandi, og setur hann þá til ríkis þess að varðveita Björn hinn breska. En 
hann býr nú úr landi þrjá tigu skipa og ætlar nú að leggjast í víking og hernað. 
Hann fer úr landi þegar er ferð hans er búin, og herjar hann það sumar til 
Skotlands og Írlands og aflar sér mikils fjár og ágætis í herförunum.

Hann hefir nú þessa íðn tólf sumur í samt, og verður honum bæði gott til fjár og 
virðingar. En þá er þetta er tíðast, að hann er í herförunum, þá fer hann 
eitthvert sumar til Vindlands og ætlar að herja þar, og hefir þá við fingið tíu 
skip og hefir þá fjóra tigu skipa.

En í þann tíma réð þar fyrir konungur sá er Brúisláfur hét, og hugði hann illt 
til hernaðarins, fyrir því að honum var sagt frá Pálnatóka, að hann hafði nær 
ávallt sigar, þar sem hann herjaði, og var hann ágæstur víkinga í það mund, og 
þótti hann vera hverjum manni vitrari og ráðgari, og gengur þungt við hann 
flestum.

Og vonu bráðara, þá er Pálnatóki kömur þar við land og Búrisláfur hefir spurt 
til hans og hvað hann ætlaðist fyrir, þá sendir konungur menn sína á fund hans 
og býður Pálnatóka til sín og lést vildu eiga við hann frið og vinfengi; það lét 
hann og fylgja þessu heimboði, að hann bauð að gefa honum eitt fylki eða ríki af 
landi sínu, þar er heitir að Jómi, til þess að hann skyldi þar staðfestast, og 
mundi hann þetta ríki gefa honum einkum til þess að hann skyldi þá vera 
skyldbundinn til að verja land og ríki með konunginum. Og þetta þiggur Pálnatóki 
og allir hans menn, að því er sagt er.

Og þar lætur hann gera brálliga í sínu ríki sævarborg eina mikla og ramgjörva, 
þá er Jómsborg er kölluð síðan. Þar lætur hann og gera höfn þá uppi í borginni 
að liggja máttu í þrjú hundruð langskip senn, svo að þau voru öll læst innan 
borgar. Þar var umb búið með mikilli vélfimni er í var lagt inn í höfnina, og 
þar var sem dyr væri gervar, en steinbogi mikill yfir uppi. En fyrir durunum 
voru járnhurðir og læstar innan úr höfninni. En á steinboganum uppi var görr 
kastali einn mikill og þar valslöngur í. Sumur hlutur borgarinnar stóð út á 
sæinn, og eru þær kallaðar sæborgir er svo eru görvar og af því var innan borgar 
höfnin.

14. kafli - Lög Jómsvíkinga

Nú eftir þetta, þá setur Pálnatóki lög við hygginna manna ráð þar í Jómsborg til 
þess að þar skyldi gerast meiri afli en þá var enn orðinn. "Þangað skyldi engi 
maður ráðast til föruneytis við Pálnatóka sá er ellri væri en fimmtugur að aldri 
og engi yngri en átján vetra gamall; þar á meðal skyldu allir vera að aldrinum.

Alls engi maður skyldi sá þar vera er rynni fyrir jafnvíglegum manni sér 
jafnbúnum.

Hver maður er þangað réðst í þeirra föruneyti skyldi því heita fastlega, að hver 
þeirra skyldi hefna annars sem mötunauts síns eða bróður síns.

Og alls engi skyldi þar róg kveykja á milli manna. Svo og þótt þangað spyrðist 
tíðendi, þá skyldi engi maður svo hvatvís vera að þau skyldi segja, þvíað 
Pálnatóki skyldi þar fyrst tíðendi segja.

Og sá er fundinn yrði að þessu, er nú var upp tínt, og af brygði þessum lögum, 
þá skyldi sá þegar rækur og rekinn úr lögum þeirra.

Svo og þóað við væri tekið við þeim manni er vegið hafði bróður eða föður þess 
manns er þar var áður fyrir, eða nokkurn allskyldan hans frænda, og kæmi það upp 
síðan er við honum væri tekið, þá skyldi Pálnatóki það dæma.

Alls engi maður skyldi þar konu hafa innan borgar, og engi skyldi á braut vera 
þaðan þrem nóttum lengur úr borginni, nema Pálnatóka ráð væri til og leyfi.

Allt það er þeir fingi í herförum, þá skyldi til stanga bera meira hlut og 
minna, og allt það er fémætt væri. Og ef það reyndist á hendur nokkurum, að eigi 
hefði svo gert, þá skyldi hann í braut fara úr borginni, hvort sem til hans kæmi 
meira eða minna.

Engi maður skyldi þar æðruorð mæla né kvíða, hvegi óvænt sem þeim hyrfði.

Engi hlut skyldi þann að bera með þeim innan borgar, er eigi skyldi Pálnatóki 
því öllu setja og ráða eftir því sem hann vildi.

Ekki skyldi því ráða frændsemi eða vinfengi, þó að menn vildi þangað ráðast, 
þeir er eigi voru í þessum lögum. Og þó að þeir menn er fyrir voru bæði þeim 
þannig, er eigi voru til felldir þessara laga, þá skyldi þeim það ekki tjá.

Og sitja þeir nú í borginni við þetta í góðum friði og halda vel lög sín. Þeir 
fara hvert sumar úr borginni og herja á ýmsi lönd og fá sér ágætis mikils, og 
þykja vera hinir mestu hermenn, og öngvir þóttu vera nálega þeirra jafningjar í 
þenna tíma. Og eru nú kallaðir Jómsvíkingar héðan í frá allar stundir.

15. kafli - Frá Sveini konungi og Áka

Nú er að segja frá Sveini konungi, að hann lætur sér verða á alla vega sem best 
til Áka, sonar Pálnatóka, svo sem þeirra vinátta hefði jafnan góð verið. Og þó 
að þar hefði á orðið nokkur drúpur með þeim, þá lét konungurinn Áka ekki þess 
gjalda, og virðir hann mikils þeirra fóstbræðralag.

Og er Áki á Fjóni og ræður þar fyrir sem faðir hans hafði hann til settan og 
fyrr var sagt.

16. kafli - Frá sonum Véseta

Sá maður er nefndur til sögunnar er heitið hefir Véseti; hann ræður fyrir fylki 
því er heitir í Borgundarhólmi. Kona hans hét Hildigunnur. Þau áttu sér þrjú 
börn, þau er getið verður við söguna. Og hefir heitið son þeirra Búi er kallaður 
var Búi hinn digri, en annar hét Sigurður er kallaður var Sigurður kápa; dóttir 
þeirra hét Þórgunna; hún hafði þá gift verið fyrir nokkurum vetrum þá er þetta 
var. Sveinn konungur bað hennar til handa Áka syni Pálnatóka, og var hún gift 
honum.

Og brátt er þau höfðu saman gingið, þá áttu þau Áki sér son er Vagn er nefndur.

En þá er þetta er tíðast, þá ræður fyrir Sjólöndum jarl sá er nefndur er 
Haraldur og var kallaður Strút-Haraldur; en það bar til þess, að hann átti hött 
einn þann er strútur var á mikill. Hann var af brenndu gulli görr og svo mikill, 
að hann stóð tíu merkur gulls; og þaðan af fékk hann það nafn, að hann var 
kallaður Strút-Haraldur. Ingigerður hefir heitið kona jarls. Þrjú voru börn 
þeirra, þau er hér eru nefnd í þessi sögu: Sigvaldi hefir heitið son þeirra, en 
annar Þorkell og var kallaður Þorkell hinn hávi, en dóttir þeirra hét Tófa.

Áki son Pálnatóka býr á Fjóni með vegsemd mikilli og tign, og vex Vagn þar upp 
heima með feður sínum, þar til er hann er nokkurra vetra gamall. En það er frá 
honum sagt, þegar er nakkvað má marka skaplyndi hans, að hann var meiri 
vandræðamaður í sínum skapsmunum en allir menn aðrir, þeir er þar höfðu upp 
vaxið. Svo var hann og í allri lýsku og í öllu sínu athæfi að trautt þótti mega 
um tæla. Og er það frá sagt, að Vagn er stundum þá heima fæddur sem þangað til 
hafði verið, en stundum er hann í Borgundarhólmi með Véseta afa sínum, og er það 
fyrir því, að nær þykjast hvorigir ráði mega við hann koma eða festa hendur á 
honum, svo þykir hann vera ódæll. Við Búa er hann best allra sinna frænda, og 
það hefir hann nökkvi helst er Búi mælir fyrir honum, fyrir því að hann var 
honum skapfelldastur. En að öngu hafði hann það er frændur hans mæltu, ef honum 
sýndist annan veg, hvað sem það var. Hann var allra manna vænstur og fríðastur 
sjónum og hinn mesti atgörvismaður og bráðgörr um hotvetna.

Búi móðurbróðir hans var maður óorðasamur og heldur hljóður oftast og 
skapmikill. Hann var maður svo sterkur, að menn vissu ógerla afl hans. Búi var 
ekki vænleiksmaður, en þó var hann vörpulegur og mikilúðlegur og garpur hinn 
mesti í alla staði.

Sigurður kápa bróðir hans var maður vænn og kurteis og liðmannlegur og þó enn 
raunæfur viðureignar og heldur fámálugur.

En frá Sigvalda syni Strút-Haralds er það að segja, að hann er maður nefljótur 
og fölleitur; hann var eygður manna best; hár var hann vexti og 
allsnöfurmannlegur. Þorkell bróðir hans var allra manna hæstur; hann var sterkur 
maður og forvitri, og svo var hvortveggi þeirra bræðra.

17. kafli

Það er nú frá sagt, að þeir Sigvaldi bræður búa skip tvö úr landi og ætla til 
Jómsborgar og vilja vita ef við þeim væri tekið, og spyrja ráðs Harald jarl 
föður sinn, hversu ráðlegt honum sýndist það, að þeir réðist til liðs með þeim 
Jómsvíkingum. En hann svarar og kallar það ráðlegt, að þeir færi þangað og 
aflaði sér svo ágætis og virðingar, "og er nú mál að ið reynið ykkur bræður 
hvort ið eruð nokkuð að mönnum." Þeir beiða hann fjártillaga til fararinnar og 
svo vista, en hann svaraði og kvað þá annað tveggja gera skyldu, að þeir færi 
þess kostar úr landi í braut, að þeir fengi sér sjálfir vistir og annað það er 
þeir þyrfti að hafa, eða færi hvergi elligar og sæti um kyrrt.

Nú fara þeir eigi að síður, þó að Haraldur jarl faðir þeirra vildi ekki til 
leggja. Þeir hafa tvö skip og hundrað manna; þeir vönduðu það lið sem mest og 
fóru síðan þar til er þeir komu til Borgundarhólms og þóttust þurfa að afla sér 
vista og fjár nokkurs kostar. Og taka þeir nú það ráð, að þeir gera þar upprásir 
og ræntu og taka upp bú Véseta eitt, það er auðgast var, og ræntu hann því fé 
öllu og báru ofan til skipa sinna. Og fara þeir nú í braut leiðar sinnar, og er 
nú ekki að segja frá förum þeirra fyrr en þeir koma til Jómsborgar. Þeir leggja 
utan að borgarhliðinu. En Pálnatóki gekk ávallt með miklu liði fram í kastalann 
þann er görr var yfir sundinu, og var hann því vanur að mæla þaðan við þá menn 
er komu til borgarinnar.

Og nú er hann verður var við kvámu þeirra Sigvalda, þá gerir Pálnatóki enn sem 
hann var vanur: geingur upp í kastalann með miklu liði og spyr þaðan hver fyrir 
liði því réði og skipum, er þá var þar komið. Sigvaldi svarar honum: "Hér ráða 
fyrir," sagði hann, "bræður tveir, synir Strút-Haralds jarls, og heiti eg 
Sigvaldi, en bróðir minn heitir Þorkell. En það er örendi okkart hingað, að við 
vildim ráðast til liðs með yður við þeim mönnum er yður þykja nýtandi vera í 
voru liði."

Pálnatóki svarar vel um þetta mál, og leitar þó ráðs undir Jómsvíkinga félaga 
sína og kvað sér kunnigt vera kynferði þeirra og segir að þeir voru vel bornir. 
En Jómsvíkingar báðu Pálnatóka fyrir sjá sem honum sýnist og kalla það sitt ráð 
sem hann vill.

En nú eftir þetta, þá er lokið upp Jómsborg, og nú róa þeir Sigvaldi í borgina 
upp. Og er þeir voru þar komnir, þá skal reyna lið þeirra eftir því sem lög 
þeirra standa til Jómsvíkinga. Og nú fer það sama fram, að til er reynt um lið 
þeirra, hvort þeir þykja til hafa vaskleik og karlmennsku að ganga í lið með 
Jómsvíkingum og undir þau lög öll er þar voru sett.

En svo gengur sú raun, að helmingur liðs þeirra er í lög tekinn af þeim 
Jómsvíkingum, en helminginn senda þeir aftur.

Nú er tekið við Sigvalda og Þorkatli bróður hans og hálfu hundraði manna með 
þeim, og eru þeir nú leiddir í lög með þeim Jómsvíkingum, og ganga öngvir hærra 
í mannvirðingu af Pálnatóka en þeir bræður, og stendur þar nú svo búið um hríð.

18. kafli - Frá Véseta

Nú verður þar til máls að taka er Véseti er, að hann er ræntur einu búi sínu því 
er auðgast var, og kömur þetta nú brátt til eyrna Véseta, og tekur hann það til 
ráðs í fyrstunni, að hann setur aftur sonu sína að geysingum öllum og yfirgangi, 
en fer sjálfur á fund Sveins konungs og segir honum til hvað títt var um þá 
Haralds sonu, og hversu þeir höfðu ræntan hann og tekið upp bú hans það er hann 
átti eitt hvert auðgast.

Konungur svarar: "Það ráð legg eg til með þér," segir hann, "attú skalt nú vera 
láta fyrst kyrrt. En eg mun senda orð Strút-Haraldi og vita ef hann vili gjalda 
upp fé fyrir sonu sína, svo attú sér haldinn af, og vil eg attú látir þér það 
vel líka."

Nú fer Véseti heim við svo búið, en Sveinn konungur sendir þegar menn eftir 
Haraldi jarli og bað hann koma á sinn fund. Jarl leggst eigi förna undir höfuð 
og fer þar til er hann kemur til konungs, og er þar tekið við honum vel. Nú spyr 
konungur eftir Harald jarl, hvað hann vissi til hvern auvislal synit hans hefði 
görvan Véseta. Hann kveðst ógörla vita. Konungurinn segir honum að þeir höfðu 
tekið upp bú hans eitt, það er mest var, og beiddi hann þess, að hann skyldi 
bæta fyrir þá fjárhlutum og væri síðan kyrrt. En jarl svarar og kveðst ófengið 
enn hafa þess fjárins er hann mundi bæta fyrir það, þótt ungmenni tæki naut eða 
sauði til matar sér.

Konungur mælti: "Þá muntu fara heim við svo búið," segir konungurinn, "og hefi 
eg nú sagt yður vilja minn. En nú mun eg þó svo fyrir mæla, attú ábyrgist þig nú 
sjálfur við sonum Véseta og svo fé þitt, og mun eg nú eiga að öngan hlut, þar er 
þú vill það ekki hafa er eg legg til með þér, og viltu það einu hafa er þér 
sýnist, og varir mig að þessu muni vera misráðið."

Haraldur jarl svarar og kveðst sjálfur mundu vera í ábyrgð um það, en lést ekki 
mundu það við hann meta, - "og em eg stórum óhræddur við Véseta og sonu hans."

Og nú eftir þetta fer Haraldur jarl heim, og er ekki getið um ferð hans, að 
néeitt yrði til tíðenda.

