
Eftir þessi tíðendi fara þeir Haraldur þar til er þeir komu í stöðvar Gorms 
konungs síð um aftan, og gingu þeir alvopnaðir til konungsbæjar. Og er það sumra 
manna sögn þeirra er fróðir eru, að Haraldur leitaði sér ráðs og þóttist eigi 
vita allgerla hversu hann skyldi að orkast, að segja föður sínum þessi tíðendi, 
fyrir þá sök, að Gormur konungur hafði þess heit strengt, að hann skyldi þess 
manns bani verða, er honum segði líflát Knúts sonar síns.

Haraldur sendir nú fóstbróður sinn þann er Haukur er nefndur á fund Þyri móður 
sinnar og bar henni til orð, að hún fingi það ráð nakkvað til gefið, er hann 
gæti ráðið úr þessum vanda. Litlu síðar kemur Haraldur sjálfur á fund móður 
sinnar og segir henni þessi tíðendi og leitar ráða við hana. En hún réð honum 
það ráð að hann skyldi sjálfur fara á fund föður síns og segja honum þau 
tíðendi, að haukar tveir höfðu barist, og væri annar alhvítur, en annar grár, og 
væri þó báðir gersimar; en svo lyki með þeim að hinn hvíti fingi bana og þætti 
það skaði mikill.

Og nú eftir þetta gengur Haraldur í braut til liðs síns.

Og vonu bráðara fer hann til hallar föður síns, þar sem hann drakk inni með hirð 
sinni, og var konungurinn undir borðum og hirðin. Síðan gengur Haraldur inn 
fyrir föður sinn í höllina og segir honum síðan í frá haukunum, svo sem móðir 
hans hafði honum ráð til kennt, og lauk svo málinu að - "nú er dauður," segir 
hann, "hinn hvíti haukurinn." Og er hann hafði það mælt, þá kvað hann úti annað 
orð, og fór þá enn á fund móður sinnar.

Þess er eigi getið hvar hann hafði herbergi um náttina og lið hans.

En Gormur konungur réð ekki í þetta, svo að menn fyndi, er son hans hafði sagt 
honum. En konungur drakk meðan honum sýndist, og fór síðan að sofa.

En um náttina eftir er menn voru úr höll farnir til svefns, þá fer Þyri 
drottning til með menn sína og lét ofan taka allan hallarbúning. En síðan lét 
hún tjalda í staðinn blám reflum, þar til er altjölduð var höllin. Fyrir því 
gerði hún svo, að það var hygginna manna ráð í þann tíma, þá er harmsögur komu 
að eyrum mönnum, að segja eigi með orðum, og gera þá á þann veg sem nú lét hún 
gera.

Gormur hinn gamli reis síðan upp þann morgin og gekk í hásæti sitt og settist 
niður og ætlaði að taka til drykkju og leit á hallarveggina og búninginn er hann 
gekk utan eftir höllinni og þar nú í hásæti sem áður var frá sagt. Þyri sat í 
öðru hásæti hjá konunginum.

Konungur tók þá til orða og mælti: "Þú munt þessu ráðið hafa, Þyri," sagði hann, 
"er höllin er á þessa leið búin."

"Fyrir því þyki þér það líklegra herra?" segir hún.

"Því," sagði konungur, "að þú vill svo segja mér fall Knúts sonar míns."

"Þú segir mér nú," sagði drottning.

Gormur konungur hafði staðið upp fyrir hásætinu er þau tóku þetta að ræða. En nú 
settist hann niður hart og svaraði öngu og hné upp að hallarvegginum og lét þá 
líf sitt. En síðan er konungur þaðan í braut borinn og færður til graftrar, og 
var haugur orpinn eftir hann að ráði Þyri drottningar.

Og nú eftir þetta sendir hún orð Haraldi syni sínum, að hann skyldi heim fara 
með öllu liði sínu og drekka erfi eftir föður sinn. Nú gerði hann svo, og verður 
erfið bæði gott og virðilegt.

Og nú hér eftir tekur Haraldur við landi og þegnum og því ríki öllu er faðir 
hans hafði átt, og síðan þingaði hann við landsmenn, og tóku Danir hann til 
konungs yfir það ríki allt er Gormur konungur faðir hans hafði átt, og situr 
síðan nokkura vetur í friði og stýrir ríki sínu með vegsemd og gildum sóma; er 
harðráður og gildur höfðingi og vinsæll.

