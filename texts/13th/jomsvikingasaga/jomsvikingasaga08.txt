



4. kafli

Sá maður er nefndur til sögunnar er Hákon hét og var son Sigurðar Hlaðajarls; 
hann átti heimili í Noregi og svo kynferði. Hann þóttist eiga ríki í Noregi að 
vera jarl yfir fjórum fylkjum. Og í þenna tíma réð fyrir Noregi Haraldur 
gráfeldur og móðir hans, Gunnhildur, er kölluð var konungamóðir, og létu þau 
Hákon eigi ráða eða ná öllu ríki sínu, en hann vildi eigi hafa nema hann réði 
öllu, og fer hann fyrir það í burtu úr landi með miklu liði, og hafði hann tíu 
skip úr Noregi. Síðan lagðist hann í víking og herjaði víða of sumarið. En um 
haustið þá kom hann í Danmörk með skipum sínum og liði og mælti til vinfengis 
við Danakonung og beiddist að hafa þar friðland í hans ríki og vera þar um 
veturinn. Haraldur konungur tók því einkar vel og bauð honum til hirðvistar með 
sér við hálft hundrað manna. Hákon þekktist það; fór hann til konungs með þetta 
lið, en vistaði annað lið sitt þar í Danmörk.

Það er og frá sagt, að Knútur Gormsson átti son eftir sig, þann er Haraldur hét 
og var kallaður Gull-Haraldur. Hann kom eigi mörgum náttum síðar við Danmörk og 
hafði tíu skip. Hann hafði herjað víða um lönd og fingið mikið fé og ætlaði sér 
vist um veturinn með Haraldi Gormssyni, frænda sínum, og hafa þar friðland.

Haraldur konungur tekur vel við frænda sínum og nafna, býður honum heim til sín 
við jafnmarga menn sem Hákon hafði áður þangað haft, og það sama þekktist 
Haraldur.

Og eru þeir Hákon og Gull-Haraldur þar báðir þann vetur í allmikilli virðingu af 
Danakonungi.

En þá er jól komu um veturinn, þá var þar enn meir vönduð veisla en þess í 
milli, bæði fyrir drykkjar sakir og annarra tilfanga og fjölmennis er þá var enn 
þangað boðið að jólum.

Frá því er sagt, að það var haft að ölmálum og teiti manna á milli, hvort nokkur 
konungur á norðurlönd mundi meiri rausn hafa í sínum veislum, og stórmennsku, en 
Haraldur Gormsson, og urðu allir á eitt sáttir, að engi konungur væri slíkur of 
alla norðurhálfu heims og þar allt sem dönsk tunga gingi.

En maður var sá þar innan hirðar er ekki fannst um og átti öngan hlut í hjali 
þessu. En þar var Hákon jarl Sigurðarson. En svo er sem mælt er, að mörg eru 
konungs eyru, og var konunginum sagt brátt, að Hákon hefði ekki til lagt honum 
til virðingar, þá er menn urðu á eitt sáttir.

En eftir það þá er náttin er af liðin, þá heimti Haraldur Gormsson á mál Hákon 
jarl og Gull-Harald, og gingu þeir þrír á málstefnu.

Og er þeir voru þar komnir, þá skorar konungur til við Hákon, hvort hann hefði 
það mælt, að hann væri eigi mestur konungur á norðurlöndum, fyrir því að honum 
var svo sagt.

Jarl svarar: "Hvorki gerða eg að, herra," segir hann, "þá er aðrir áköfuðust 
mest á þetta, og átta eg í öngan hlut, og þykjumst eg saklaus um þetta."

"Þá vil eg þetta vita," segir konungur, "hvattú færir til þess er þér þykir 
þetta eigi sem öðrum mönnum."

"Vant verður oss, herra," segir jarl, "of slíkt að ræða; en aldri má mér sá 
þykja meiri maður er annar situr yfir sköttum hans, og hafi svo lengi fram 
farið, og hafi sá eigi ríki til að heimta, er á."

Þá þagnaði konungur nokkura stund og tekur til orða og mælti: "Eg hefi nú 
íhugað, attú hefir satt mælt og fundið til um þetta. En eigi þarf þig að kalla 
hinn vitrasta jarl og hinn mesta minn vin, ef eigi fær þú það ráð er dugi við 
Harald gráfeld Gunnhildarson, þvíað eg veit attú mælir þetta til hans."

Jarl segir: "Þvíað einu eykst þín virðing við heimboð þetta við mig og 
Gull-Harald frænda þinn, ef þú þykir nú meiri konungur héðan frá en áður, og 
tökum nú allir samt það ráð er oss sýnist efnilegt og allra vor vegur aukist 
við."

