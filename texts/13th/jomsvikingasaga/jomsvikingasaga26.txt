
Nú skiljast þeir Pálnatóki og Sveinn, og fer sína leið hvor þeirra, og fara þeir 
nú báðir senn, og ræðst Pálnatóki til Bretlands. En Sveinn tekur nú það ráð sem 
honum var til kennt: herjar nú á nýjaleik á ríki föður síns nátt með degi og fer 
víða yfir landið, og flýja landsmenn undan og á fund konungsins og þykjast illa 
leiknir verða og segja honum til vandræða sinna og biðja að hann taki nakkvað 
skjótt úrráð.

Og nú þykir konunginum eigi vera mega svo búið, og þykist þá lengur hafa setið 
Sveini þann hlut er hann mundi eigi öðrum þola. Lætur hann nú búa síðan fimm 
tigi skipa og fer sjálfur með því liði og ætlar að drepa Svein og allt lið hans.

Og er á líður haustið, þá hittast þeir Haraldur konungur og Sveinn við aftan síð 
við Borgundarhólm, svo að hvorir sjá aðra. En þá var þó svo kveldað, að þá var 
eigi vígljóst, og leggja þeir skip sín í lægi.

En um daginn eftir, þá berjast þeir allan dag til nætur, og þá eru hroðin tíu 
skip Haralds konungs, en tólf af Sveini, og lifir enn hvortveggi þeirra, og 
leggur Sveinn nú skip sín inn í vogsbotninn um kveldið. En þeir Haraldur 
konungur tengja saman skip sín um þveran voginn fyrir utan og leggja stafn við 
stafn, og búa svo umb, að Sveinn væri inni tepptur í voginum, og ætla að hann 
skyldi eigi út koma skipunum, þótt hann vildi við það leita.

En um morgininn ætla þeir að leggja að þeim og drepa af þeim hvert mannsbarn og 
taka Svein af lífi.

Og það sama kveld er til slíkra stórtíðenda horfist, þá kömur Pálnatóki vestan 
af Bretlandi og verður þá landfastur það sama kveld við Danmörk og hafði fjögur 
skip og tuttugu. Hann leggur undir nesið öðru megin og tjaldar þar um skip sín. 
Og er því var lokið, þá gengur Pálnatóki af skipi einn saman á land upp og hefir 
örvamél á baki.

Það ber að móti umb, að Haraldur konungur gengur á land upp og menn með honum. 
Þeir gingu í skóg og gerðu þar eld fyrir sér og bakast þar við. Þeir sitja á lág 
einni allir saman, en þá er myrkt orðið af nótt er þetta er.

Pálnatóki gengur upp til merkurinnar og gagnvert þar sem konungur bakast við 
eldinn og stendur þat of hríð.

En konungurinn í annan stað bakast við eldinn og bakar bringspöluna á sér og er 
kastað undir hann klæðum, og stendur hann á knjánum og ölbogunum og lýtur hann 
niður mjög við, er hann bakast við eldinn. Hann bakar og við axlirnar, og ber þá 
upp við mjög stjölinn konungs.

Pálnatóki heyrði görla mál þeirra, og þar kennir hann görla mál Fjölnis 
föðurbróður síns.

Og nú leggur hann ör á streng og skýtur hann til konungsins, og er svo sagt af 
flestum fræðimönnum, að örin flýgur beint í rassinn konunginum og eftir honum 
endilöngum og kom fram í munninn, og fellur konungurinn þegar á jörð niður 
örendur, sem von var. En förunautar hans sjá hvað í hafði gerst og þótti þetta 
öllum vera hið mesta býsn.
