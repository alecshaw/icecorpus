

Nú fara þeir heim sendimenn konungs og segja honum sín örendalok, að Pálnatóka 
var þangað von, og býst hann nú við boðinu konungur, og allt það er til skyldi 
fá, skyldi verða að öllu sem veglegast, bæði fyrir tilfanga sakir og fjölmennis, 
og er nú allt albúið að boðinu og boðsmenn eru komnir. Þá var Pálnatóki eigi 
kominn, og leið á daginn mjög, og þar kömur að menn gingu til drykkju um 
kveldið, og er mönnum skipað í sæti í höllinni.

Þá er það sagt að konungur lætur liggja rúm á hinn óæðra bekk í öndvegi og 
hundrað manna utar frá, og vættir þangað Pálnatóka fóstra síns til þess rúms og 
hans föruneytis. Og er þeim þykir seinkast um kvámu Pálnatóka, þá taka menn þar 
til drykkju.

En nú verður að segja frá Pálnatóka, að hann býst heiman og Björn hinn breski 
með honum, og hafa þeir þrjú skip úr landi og hundrað manna; þar var hálft hvors 
í því liði, Danir og Bretar. Þeir fara síðan þar til er þeir koma við Danmörk. 
Og það sama kveld koma þeir í þær stöðvar er átti Sveinn konungur, og leggja 
þeir skip sín í lægi þar er þeim þótti aðdjúpast vera. Þá var allgott veður á um 
kveldið. Þannig búa þeir um skipin, að þeir snúa framstöfnum frá landi og leggja 
árar allar í hömlur, að þeim skyldi sem skjótast til að taka ef þeir þyrfti 
bráðungar við.

Og síðan ganga þeir á land upp og fara leiðar sinnar þar til er þeir koma til 
konungsins, og sitja menn þá við drykkju er þeir koma þar, og er þetta hið 
fyrsta kveld veislunnar. Nú gengur Pálnatóki inn í höllina og þar þeir allir 
eftir honum. Hann gengur innar eftir höllinni og fyrir konunginn og kveður 
konunginn vel; konungur tekur og vel hans máli og vísar honum til sætis og öllum 
þeim.

Og sitja þeir nú við drykkju og eru kátir vel. Og er þeir hafa drukkið of hríð, 
þá er þess við getið, að Fjölnir víkur að konunginum og talar við hann nokkura 
hríð hljótt. Konungurinn brá lit við og gerir rauðan á að sjá og þrútinn. En 
maður er nefndur Arnoddur; hann var kertasveinn konungs, og stendur hann frammi 
fyrir borði hans. Honum selur Fjölnir í hönd eitt skeyti og mælti að hann skyldi 
bera það fyrir hvern mann er í væri höllinni, allt þar til er nokkur kannaðist 
við að ætti það sama skeyti. Og eftir því gerir Arnoddur, sem Fjölnir mælti 
fyrir.

Nú gengur hann fyrst innar eftir höllinni frá hásæti konungsins og ber þessa ör 
fyrir hvern mann, og kannast engi við að eigi. Þar kömur enn er hann fer utar 
eftir höllinni hinum óæðra megin, þar til er hann kömur fyrir Pálnatóka og spyr 
hann eftir hvort hann kenni örina. Pálnatóki svarar: "Fyrir hví muna eg eigi 
kenna skeyti mitt? Sel mér," segir hann, "þvíað eg á það." Þá skorti eigi hljóð 
í höllinni, og hlýddu menn til þegar er nokkur varð til að eigna sér örina.

Og nú tekur konungurinn til orða og mælti: "Þú Pálnatóki," segir hann; "hvar 
skildist þú við þetta skeyti næsta sinni?"

Pálnatóki svarar: "Oft hefi eg þér eftirlátur verið, fóstri, og ef þér þykir það 
þinn vegur meiri að eg segja þér það í allmiklu fjölmenni heldur en svo að færi 
sé hjá, þá skal það veita þér. Eg skildumst við hana á bogastrengnum, konungur," 
segir hann, "þá er eg skaut í rassinn föður þínum og eftir honum endilöngum, 
svoað út kom í munninn."
