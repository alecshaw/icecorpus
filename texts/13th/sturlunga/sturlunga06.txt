Þá gekk Sturla Sighvatsson til manna Gissurar og kallaði hátt, bað þá leggja vopnin, kallaði eigi betur að þar létust menn nokkurir.
Gissurar menn brugðu við hart og brotnuðu spjótsköft þeirra sum.
Björn kægill og Teitur Álason komust úr þrönginni og var Björn tekinn af bræðrum sínum.
Þá kallaði Gissur á þá að þeir skyldu leggja vopnin og hafa eigi líf sitt í hættu.
Gáfu þeir þá upp vopnin. 
Gissur spyr Sturlu þá hví hann léti leggja hendur á hann. 
Sturla bað hann ekki efast í því að hann ætlaði sér meira hlut en öðrum mönnum á Íslandi "en mér þykir sem þá séu allir yfirkomnir er þú ert því að eg uggi þig einn manna á Íslandi ef eigi fer vel með okkur." 
Síðan var bók tekin og fengin Gissuri.
Bað Sturla hann sverja utanferð sína og að halda trúnað við hann.
Gissur spyr hvort hann skyldi vinna norrænan eið eða íslenskan.
Sturla bað hann ráða. 
"Þá mun eg norrænan eið vinna," segir Gissur, "er eg skal þangað fara en það mun eg segja fyrir eið minn að eg skal til þín aldrei öfugt orð mæla ódrukkinn." 
Síðan vann Gissur eið og voru þeir allir um nóttina þar en um daginn eftir sneri Sturla flokkinum út í Grímsnes og svo til Ölfuss.
Reið Gissur fyrir allan dag.
Þeir riðu út um Álftavatn og höfðu heldur djúpt.
Var Sturla heldur ófrýnn en Gissur var hinn kátasti og reið um kveldið út til Reykja.
Voru þá sendir menn um Grímsnes og Ölfus eftir nautum og voru rekin til Reykja og etin þar um helgina. 
Þá kom þar Ormur Svínfellingur með sveit manna.
Þar (P:401) komu frændur Gissurar, Teitur bróðir hans og Hjalti son Magnúss biskups og Magnús Hallsson.
Var þá talað um hver taka vildi ríki Gissurar og halda af Sturlu og vera skyldur liðveislumaður hans hver sem í móti væri.
En þar gekk engi maður jafnglatt undir sem Hjalti biskupsson að heita öllu því er Sturla mælti til. 
Það er sögn Gissurar sjálfs að þá er þeir námu stað í hrauninu fyrir ofan Álftavatn og sátu á baki og þagði Sturla svo um hríð. 
Og er svo hafði verið um stund mælti hann: "Ríðum enn." 
Hefir Gissur þá helst grunað hvort Sturla efaðist þá eigi hvern veg hann skyldi af gera við hann og enn fleiri menn aðra. 
Þeir Sturla fóru eftir helgina suður í Flóa.
Var Gissur í sveit með Böðvari.
Voru þeir í Villingaholti nokkurar nætur.
Síðan átti Sturla fund við Þjórsá.
Tók þá Hjalti við öllum goðorðum Gissurar og hét því að veita Sturlu við hvern mann sem hann ætti málum að skipta. 
Fóru þeir síðan austur yfir ár.
Reið Sturla í Odda með sveit sína en þeir Böðvar og Gissur fóru á Breiðabólstað í Fljótshlíð.
Sturla bar sakir á Harald Sæmundarson um bjargir Arons Hjörleifssonar og galt hann þar fyrir lönd tvö í Skagafirði, Halldórsstaði á Langholti og Þorbrandsstaði í Norðurárdal.
En eftir það kallaði hann staðinn í Odda hálfan í arf Álfheiðar.
Lýsti hann því að hann vildi þar öngvar samningar um aðrar en hafa staðinn.
Síðan var sent eftir Kol og kom hann á fund Sturlu.
Kom þar ekki öðru við en hann skyldi gjalda Ormi hundrað hundraða en Sturla tók á fé Kols varðveisluhandsölum og skyldi þó af hafa þrjá tigi hundraða.
Ormur tók við Gissuri og skyldi geyma hans þar til er hann færi utan.
Björn reið á Kjöl norður og var ekki við það er Sturla var á Rangárvöllum. 
Sturla sendi Svarthöfða Dufgusson ofan í Eyjar eftir yxnum Kols.
En er þeir voru við yxnaréttina kom Björn þar og var með Kol í greiðslum.
Þeir Svarthöfði vildu hafa arðuruxa er þar var í réttinni en Björn mælti hann undan og buðu fyrir annan uxa upp í Landeyjum.
Þá hljóp Guðmundur bösull í réttina og elti út alla uxana.
Stigu þeir Svarthöfði á bak og fóru leið sína og skildi þar með þeim. 
Sturla fór með flokk sinn út í Skálaholt.
Þar fann hann (P:402) Einar Þorvaldsson í kirkjuskoti.
Var Einar svo styggur að þeir máttu ekki tala.
En Einar fór eftir það á Kjöl norður og þeir frændur og fundu þar Kolbein unga.
Gerðu þeir ráð sitt.
En Sturla fór vestur til héraða. 
Þeir Kolbeinn frændur réðu það á Kilinum að þeir skyldu flokka uppi hafa og slíta eigi fyrr en aðrir hvorir væru í helju, Sturla eða þeir.
