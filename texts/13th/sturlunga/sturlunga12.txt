Síðan gengu þeir upp úr garði og stefndu til Víðivalla hið efra. 
Þá er Sunnlendingar riðu að Jökulsá féll maður þeirra af baki er Þorleifur spaði hét, hann bjó suður á Hrútsstöðum, og æptu menn að.
Gissur bað það óp eigi leggja og varð það að herópi. 
Þeir Sturla þögðu þar til er Kolbeinn kom í mót þeim með sína sveit.
Þá æptu þeir allir og sneru upp í gerði það er heitir á Örlygsstöðum.
Sauðahús stóð í gerðinu.
En garðurinn var lágur svo að það var öllu ekki vígi.
Sturla nam stað er hann kom suður um húsið á milli og garðsins.
Hann var í blárri úlpu áður en Hallur Arason steypti yfir hann mórendri flekku og ermar á og litla brynju.
Menn Sturlu nokkurir gengu fram að garðinum og námu þar stað og var þar völlur í milli og þess er Sturla stóð.
Skildir voru bundnir í klyfjar og urðu þeir eigi leystir.
Einn skjöldur var laus er á var markað krucifixum.
Sá var Sturlu ætlaður en hann tók eigi við. 
Gissur með sína sveit reið á Víðivöllu og stigu þar af hestum sínum og gengu.
Kolbeinn ungi reið og mestur hluti liðsins og fóru þeir nær hlíðinni. 
Sighvatur reið þá ofan með hlíðinni og fjallinu með sitt lið. 
Þeir Gissur og menn hans námu staðar í útsuður frá gerðinu en þeir Kolbeinn ungi riðu að gerðinu mjög áður þeir hljópu af hestunum. 
Þá mælti einn maður er stóð við garðinn til Sturlu: "Skulum vér nú eigi hlaupa á þá meðan er þeir stíga af baki?" 
"Eigi," sagði Sturla, "hér skulum vér bíða og renna ekki héðan." (P:418) 
En þó runnu þá nokkurir út af gerðinu í mót þeim, Svarthöfði Dufgusson og synir Skarð-Snorra, Bárður og Sigmundur, Ormur kistill, Hallur af Jörfa.
Sjö voru þeir saman.
Brátt hurfu þeir aftur. 
Kolbeins menn sneru djarflega á mót þeim og hljóp Mörður Eiríksson fyrstur á garðinn.
Þá fylgdu honum margir og eggjuðust að fast að reka fáa menn af sér. 
Í þann tíma reið Sighvatur ofan í gerðið og vógu Kolbeins menn tvo menn hans áður á hrossbaki þá er síðast riðu, Þórð Kollsson heimamann hans.
Sigurður Eldjárnsson vó hann. 
Þá sneru þeir Kolbeinn upp með garðinum og fylgdarmenn hans fyrstir með honum, Einar dragi Illugason, Þorsteinn göltur bróðir hans, Jón kjappi, Ólafur Höskuldarson chaim, Sigurður Eldjárnsson, Þórálfur Bjarnason og margir aðrir og veittu harða atgöngu. 
Kolbeinn mælti þá er hann gekk að garðinum í fyrstunni: "Gangi nú að guðs vilja og að málaefnum," sagði hann. 
Þeir Kolbeinn sneru svo fremi upp með garðinum að þá voru þar öngvir menn eftir er þeir höfðu í fyrstu að gengið og best var við horft. 
Gissur gekk af útsuðri að gerðinu og sneru þá Sturlu menn á mót þeim og varð þar hart viðurnám.
Tók Sturla þá upp stein er Kolbeins menn höfðu kastað í gerðið og varp í mót þeim Gissuri.
Varð fyrir Narfi Svartsson og kom á stálhúfuna fyrir ofan hausinn og féll hann á bak aftur svo snöggt að nær kastaði fótunum fram yfir höfuðið.
Hann spratt skjótt upp því að hausinn var eigi sakaður og var þá hinn ákafasti. 
Maður einn mælti í liði Gissurar: "Það skyldi Borgfirðingurinn vita áður sól gengi undir í kveld hvort Sunnlendingurinn væri ragur eða eigi." 
Eiríkur birkibeinn var í hvítum pansara.
Hann varp steini að þessum manni og brá hann við buklara og féll á bak aftur.
Hann stóð skjótt upp og snaraði að Sturlu mönnum.
Þá unnu margir á honum og féll hann þar. 
Gissurar menn grýttu á lið Sturlu í fyrstu. 
Þá mælti Gissur: "Kastið þér eigi grjóti í lið þeirra því að þér takið stór högg af því sama grjóti þá er þeir senda það aftur." 
Áskell son Skeggja Árnasonar hafði verið með Sturlu og (P:419) farið til hrossa um morguninn.
Hann varð svo nauðulega staddur að hann hljóp í flokkinn Sunnlendinga og fór með þeim til bardagans. 
En er saman laust liðinu komst hann til sinna manna og hitti þar félaga sinn er Þorkell hét og mælti: "Nú eru brögð við.
Eg hefi verið í liði Sunnlendinga svo að þeir hafa eigi vitað." 
Þá mælti einn sunnlenskur maður: "Eigi skyldir þú lengi eiga að hælast við oss." 
Stálhúfan var hölluð á höfði Áskatli og lausar kinnbjargirnar. 
Þorkell mælti: "Settu betur húfu þína en eg mun hlífa þér meðan." 
Þá kom Þorkatli steinshögg og snerist hann þá við óvinum sínum.
Þá lagði maður til hans með spjóti og hjó hann það af skafti.
Þá brá hinn sverði en Þorkell hjó á hönd honum og fleiri unnu á honum.
