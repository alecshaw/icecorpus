Þorkell komst heill á braut en Áskell féll þar. 
Í þenna tíma var kallað á Sturlu menn að óvinir þeirra væru komnir á bak þeim og voru þeir Kolbeinn þar.
Þá sneru Sturlu menn á mót þeim og urðu þá í kvínni og drógu sig úr norður í gerðið.
Þar féll Ögmundur Kolbeinsson í kvínni. 
En þá var Kolbeinn Sighvatsson og hans menn komnir á flótta upp úr gerðinu.
En Eyfirðingar voru þá komnir í gerðið og lagði Guðmundur Gilsson til Halls úr Glaumbæ Þorsteinssonar svo að hann féll. 
Sighvatur gekk þá suður eftir gerðinu á mót Skagfirðingum.
Hann var í blám kyrtli og hafði stálhúfu á höfði en öxi forna og rekna í hendi er Stjarna hét.
Hann hélt um skaftið fyrir neðan augað og sneri frá sér egginni en veifði skaftinu. 
Maður mælti til hans sá er gekk úr kvínni: "Gakktu eigi þar fram Sighvatur.
Þar eru óvinir fyrir." 
Hann svarar öngu og gekk sem áður. 
Þorvarður úr Saurbæ gekk með honum og Sighvatur Runólfsson og Sámur húskarl hans Þorvarðs.
Árni Auðunarson gekk fram með Sighvati og hjó til beggja handa.
Kolbeins menn spurðu hví hann léti svo, lítill maður og gamall. 
"Eg ætla mér ekki á braut," sagði hann. 
Þeir Sighvatur fjórir féllu suður af gerðinu.
Þá kom að (P:420) Björn Leifsson úr Ási og skaut skildi yfir Sighvat en studdi höndum að höfði honum því að hann var þrotinn af mæði en lítt sár eða ekki. 
Þá kom Kolbeinn ungi að og spurði: "Hver húkir þar undir garðinum?" 
"Sighvatur," sögðu þeir. 
"Hví drepið þér hann eigi?" sagði Kolbeinn. 
"Því að Björn hlífir honum," sögðu þeir. 
"Drepið þér hann þá fyrst," sagði Kolbeinn. 
Björn hrökk þá í brott þaðan.
Kolbeinn lagði til Sighvats með spjóti þar er mættist hálsinn og herðarnar og varð það lítið sár því að oddurinn var af spjótinu. 
Sighvatur mælti: "Höfumst orð við.
Þér munuð nú ráða skiptum vorum." 
Þá hljóp að Einar dragi og hjó í höfuð Sighvati og var það ærið banasár en þó unnu þá fleiri menn á honum.
En er Sighvatur djákni sá þetta þá lagðist hann ofan á nafna sinn og var þar veginn. 
Sighvatur Sturluson hafði sautján sár.
Þá var hann á hinu átta ári hins sjöunda tigar. 
Árni Auðunarson lést þar við mikinn orðstír.
Þorvarður úr Saurbæ var í brynju þeirri er Fulltrúi hét og gengu ekki spjótalög á hana.
Það gaf honum líf en Kolbeinn þá er hann kom til.
Sámur lést þar.
Árni var á átta tigi. 
Þeir flettu Sighvat öllum klæðum nema stuttbrókum. 
Jafnframt þessu er að segja frá Sturlu.
Hann hafði mikla atsókn og varðist alldrengilega.
Markús Þorgilsson hét ungur maður.
Hann hljóp úr flokki Sturlu ofan á garðinn snemma fundarins.
Hann var lagður með spjóti í gegnum og varðist síðan sem best.
Þá fékk hann annað lag í gegnum svo að út féllu iðrin og þá féll hann. 
Sturla hörfaði út úr gerðinu og fyrir neðan húsið og svo vestur um.
Lauga-Snorri gekk fyrir Sturlu og hlífði honum með buklara og hafði sverðið undir buklaranum sem þá er menn skylmast.
Sturla hafði sinn buklara yfir höfði honum.
Þá var mikil atsókn að Sturlu en Snorri hlífði honum en ekki sér sjálfum og fékk hann því mörg sár og stór áður hann féll.
Sturla varðist með spjóti því er Grásíða hét, fornt og ekki vel stinnt málaspjót.
Hann lagði svo hart með því jafnan að menn féllu fyrir en spjótið lagðist og brá hann því (P:421) undir fót sér nokkurum sinnum. 
Húnröður son Magnúss Húnröðarsonar lagði spjóti til Sturlu en hann lagði á mót svo að Húnröður féll.
