Hann var lítill maður og hafði góða brynju og varð ekki sár.
Þá sótti Koðrán Svarthöfðason að Sturlu og lagði til hans með spjóti. 
Sturla mælti til hans: "Ertu þar enn fjandinn?" 
Koðrán svarar: "Hvar væri hans meiri von?" 
Það segja fleiri menn að Sturla skeindist eigi á því lagi. 
Þá stóð Húnröður upp og lagði spjóti í hægri kinn Sturlu og nam í beini stað. 
Þá mælti Sturla: "Og nú vinna smádjöflar á mér," sagði hann. 
Þá lögðu tveir menn senn til Sturlu.
Hjalti biskupsson lagði í vinstri kinn honum og skar spjótið út úr tungu og var sárið beinfast.
Böðvar kampi son Einars nautbælings lagði spjóti í kverkur Sturlu og renndi upp í munninn. 
Sturla lagði til Hjálms á Víðivöllum og féll hann við. 
Þá er Sturla var sár sjö sárum mælti hann til Hjalta: "Grið frændi," sagði hann. 
"Grið skaltu af mér hafa," sagði Hjalti. 
Sturla var þá þrotinn af mæði og blóðrás.
Hann studdi þá höndunum á herðar Hjalta og gengu þeir svo út af gerðinu.
Hjalti tók þá annarri hendi aftur á bak sér og studdi hann svo.
Sturla kastaði sér þá niður er hann kom skammt frá gerðinu.
Mál hans var þá óskýrt og þótti Hjalta sem hann beiddist prestsfundar.
Hjalti gekk þá í braut en yfir honum stóð Ólafur tottur mágur Flosa prests.
Hann skaut skildi yfir Sturlu en Játgeir Teitsson mágur Gissurar kastaði buklara yfir hann.
Þá kom Gissur til og kastaði af honum hlífunum og svo stálhúfunni. 
Hann mælti: "Hér skal eg að vinna." 
Hann tók breiða öxi úr hendi Þórði Valdasyni og hjó í höfuð Sturlu vinstra megin fyrir aftan eyrað mikið sár og hljóp lítt í sundur.
Það segja menn þeir er hjá voru að Gissur hljóp báðum fótum upp við er hann hjó Sturlu svo að loft sá milli fótanna og jarðarinnar.
Þá lagði Klængur Bjarnarson í kverkur Sturlu í það sár er þar var áður og upp í munninn.
Var allt sárið svo mikið að stinga mátti í þremur fingrum.
Þá kom Einar Þorvaldsson þar og sagði lát Sighvats. 
"Ekki tel eg að því," segir Gissur. (P:422) 
Önundur biskupsfrændi skar pung af Sturlu og fékk Gissuri.
Annar maður dró gull af fingri honum það er átt hafði Sæmundur í Odda, dökkur steinn í og grafið á innsigli.
Gissur tók gullið og vopn Sturlu. 
Markús Marðarson lagði spjóti í kvið Sturlu hægra megin upp frá nafla.
Þrjú sár hafði hann á bringunni vinstra megin.
Naddur hét maður er hjó á barka Sturlu.
Engi sár blæddu þau er hann fékk síðan er Gissur vann á honum. 
Þórarinn Sveinsson var jafnan nær Sturlu og bar sig vel en Gissur gaf honum grið þá er hann kenndi hann fyrir sakir frændsemi við Gró konu Gissurar.
Þórarinn þó líki Sturlu og saumaði um en þeir höfðu áður flett líkið svo að bert var. 
Marteinn Þorkelsson féll skammt frá Sturlu. 
Kolbeinn Sighvatsson og meginflóttinn nam staðar undir hlíðinni á grjóthörg nokkurum.
Þar kom til Gísli af Sandi með sína sveit og voru þeir á hestum og eggjuðu menn hann ofan að hjálpa þeim í tröðinni og hann bað Vestfirðinga eggja sína menn. 
Og þá kom Máni úr Gnúpufelli neðan að og sagði að þeir voru báðir fallnir Sighvatur og Sturla og bað hann Kolbein forða sér sem honum þætti líkast.
Kolbeinn hljóp þá til kirkju á Miklabæ og allur flokkurinn, sumir í kirkju en sumir í húsin.
Þeir Gissur komu litlu síðar að kirkjunni. 
Gísli af Rauðasandi og Tumi Sighvatsson flýðu í fjallið upp og margt manna með þeim og svo til Eyjafjarðar. 
Markús Sighvatsson var særður til ólífis í gerðinu.
Síðan var hann færður til Víðivalla og lagðist á grúfu og var húslaður.
Brandur Úlfhéðinsson sat yfir honum.
Þá sendi Gissur til Símon knút og Gissur glaða að drepa hann.
Börkur son Þorbjarnar Sigurðarsonar stóls vó að honum. 
Þórður Guðmundarson varðist úr húsdyrum á Miklabæ þar til er leitað var til laundyra á bak honum.
