Þorláks saga helga, elsta gerð
frá upphafi 13. aldar
 Útg.: Ásdís Egilsdóttir

<K 1> 
Þann tíma er stýrði guðs kristni Anakletus páfi, en konungar voru yfir Noregi
Magnús Sigurðarson og Haraldur gilli, þá var fæddur í héraði því á Íslandi er
Fljótshlíð heitir Þorlákur hinn helgi, á bæ þeim er heitir að Hlíðarenda, á því
ári sem Þorlákur biskup Runólfsson andaðist. Eigi bar af því nöfn þeirra saman að
hann væri eftir Þorláki biskupi heitinn, heldur af því að sá er allt veit og öllu
stýrir vildi þá virðing gera Þorláks biskups hins fyrra að hans nafn væri jafnan
elskað og dýrkað af öllum þeim mönnum er síðan hefir auðið orðið að heyra og vita
dýrð hins sæla Þorláks biskups. Hefir almáttigur guð þá dýrð veitta nafni hins
sæla biskups, sem fyrr sagði Salómon hinn spaki að betra væri gott nafn en mikil
auðæfi en það var þá sannlega gott er helgað var undir heilagri skírn en blessað
síðan með biskuplegri tign. Hefir sá orðskviður í þessu sannast að það er spáð er
spakir mæla, að það nafn verður nú mörgum gulli betra þeim er á hann heita í
sínum nauðsynjum. Það sannast nú og eigi síður í þessu máli, sem í öðrum stað
segir heilög ritning, að betra er gott nafn en dýrleg smyrsl af því að nú ber oft
þá raun á að nú verður oftlega það skjótt grætt af ákalli hans nafns er hvorki
hefir áður mátt heilt verða af smyrslum né af lækningum þeim er menn hafa áður
með farið og til leitað.

<K 2> 
Faðir Þorláks var Þórhallur en móðir Halla. Þau voru vinsæl og vel að sér. Hann
var farmaður áður hann setti bú en hún var fengsöm og forvitra. Þau voru bæði
góðrar ættar og göfugra manna fram í kyn. En það má nú auðsýnt vera að guð hefir
það fagurlega við oss efnt er hann hét fyrir munn Davíðs spámanns að blessað
mundi verða kyn réttlátra manna og má sjá að það hefir nú fagurlega fyllst og
fram komið í lífi hins sæla Þorláks biskups.

Frændur Þorláks hinir nánustu voru réttlátir og ráðvandir, höfðu fjölskyldi mikil
en fjárhlut ógnógan. Þorlákur var þá ungur að aldri er þau brugðu búi sínu faðir
hans og móðir. Hann var ólíkur flestum ungum mönnum í sinni uppfæðingu,
auðráður og auðveldur í öllu, hlýðinn og hugþekkur hverjum manni, fálátur og
fályndur um allt, nýtur og námgjarn þegar á unga aldri. Hann nam saltara áður en
sundur skilja yrði börn móður hans og föður en lítið hafði hann bóknám annað í
fyrstu. En svo var hann þegar athugasamur á unga aldri að mörgum vitrum mönnum
fundust orð um hann. En þótt hann hefði eigi mikið nám á barnsaldri þá gekk fyrir
það í hans háttum sem hann hefði nálega allt það numið sem þá mátti honum betur
sama en áður. Hann þýddist eigi leika né lausung. Var hann vakur og vel stilltur
og lét þess snemma á kenna að hann mundi það heilræði þýðast vilja er Davíð
kennir í saltara, að maður skuli hneigja sig frá illu og gera gott, leita
friðarins og fylgja honum. 

<K 3> 
Sem móðir hans sá af sinni visku með guðs forsjá hve dýrlegur kennimaður
Þorlákur mátti verða af sínum góðum háttum ef nám hans gengi fram, þá réðust
þau mæðgin í hinn æðsta höfuðstað í Odda undir hönd Eyjólfi presti Sæmundarsyni,
er bæði hafði höfðingskap mikinn og lærdóm góðan, gæsku og vitsmuni gnægri en
flestir aðrir, og heyrðum vér hinn sæla Þorlák það vitni bera honum að hann
þóttist trautt þvílíkan dýrðarmann reynt hafa sem hann var og sýndi hann það
síðan að hann vildi eigi hjá sér láta líða þau heilræði um sinn meistara sem til
gaf hinn sæli Páll postuli sínum lærisveinum, talandi svo til þeirra þeim
áheyrandum: "Verið þér eftirglíkjarar mínir sem eg er Krists," af því að svo bar
oft til þá er vér hældum hans háttum góðum að hann kvað það vera siðvenjur
Eyjólfs, fóstra síns, Sæmundarsonar. Gjörði hann það maklega þótt hann virði hann
mikils í sinni umræðu því að það var honum í að launa.

Eyjólfur virði Þorlák mest allra sinna lærisveina um það allt er til
kennimannskapar kom af því að hann sá af sinni visku og hans meðferð, sem síðar
reyndist, að hann mundi fyrir þeim öllum verða um það sem síðar segir.

Þorlákur tók vígslur þegar á unga aldri allar uns hann var djákn af Magnúsi
biskupi en hann var þá fimmtán vetra gamall er biskup andaðist. En því fóru
vígslur hans skjótt fram að það fundu yfirboðarnir að hann hugleiddi sjálfur og
gætti í úthorn þess vanda er fylgdi hverri vígslu þeirri er hann tók. Og svo
skjótt sem fram fór nám hans og vígslur þá lét hann til sín að fyrirboði koma með
ráðinni staðfestu alla mannkosti þá er vígslunum áttu til að heyra. Lét hann sér
það í hug koma meðan nám var minna og vígslur smærri er Ísidórus biskup mælir,
spakur og heilagur, að bæði er nytsamlegt að nema margt og lifa réttlega. En ef
eigi má bæði senn verða þá er enn dýrlegra að lifa vel. Hann gætti þess og þótt
meir fylgdi lítillæti og þjónkan hinum smærrum vígslum heldur en sæmd mikil
veraldarvirðinga að hann hélt öllum manndyggðum þeim er fylgja áttu hinum minna
vanda þá er hann var hafiður á hina hærri palla vanda og virðingar með hinum
stærrum vígslum. Sú var þá hans iðja er hann var á ungum aldri að hann var löngum
að bóknámi en að riti oftlega, á bænum þess í millum, en nam þá er eigi dvaldi
annað það er móðir hans kunni kenna honum, ættvísi og mannfræði. 

<K 4> 
Þá er Magnús biskup var andaður þá var nokkura stund biskupslaust í Skálholti
og gerðist þá kennimanna fátt. Varð það þá ráð manna að biðja Björn biskup til að
gera vígslur á alþingi og lét hann að bæn manna og var þá vígður til prests
Þorlákur og margir aðrir kennimenn. En er hann var prestur og hann tók sjálfur
stjórn og forráð tíðagerðar, þá var það brátt auðsýnt hve geyminn og gætinn hann
mundi að vera um tíðir sínar og allt það annað er honum var á hendi fólgið með
þeirri vígslu er hann hafði þá fengið. Hann fór þá enn lítillátlega með sínu ráði
sem fyrr og tók sér þá hin fyrstu misseri lítil þing fésöm og hafði þau nokkura
stund og varð honum bæði gott til fjár og vinsælda af því að nálega unni honum
hugástum hvert barn er hjá honum var. Hafa og þau mörg góð dæmi sótt hinn sæla
Þorlák er sjaldgæt hafa orðið mörgum öðrum að hann var þá bæði senn ungur og
gamall, var ungur að aldri en gamall að ráðum. Hann skrýddist þá enn á nýjaleik
mörgum mannkostum og allra mest þeim er Davíð kallaði kennimanninum í skyldasta
lagi, að þeir skyldu skrýðast hjálpræðum og réttlæti,  og sýndi hann það síðan
alla sína ævi að honum varð það nálega aldrei afhent þá er til þurfti að taka og
nutu þeir allir er honum voru í nánd.

En er því hafði nokkura stund fram farið og honum var þá og gott til fjár orðið
þá fýstist hann utanferðar og vildi þá kanna siðu annarra góðra manna og fór hann
af Íslandi og er ekki sagt af hans ferðum uns hann kom í París og var þar í skóla
svo lengi sem hann þóttist þurfa til þess náms sem hann vildi þar nema. Þaðan fór
hann til Englands og var í Linkólni og nam þar enn mikið nám og þarfsællegt bæði
sér og öðrum og hafði þá enn mikið gott það af sér að miðla í kenningum sínum er
hann var áður trautt jafn vel við búinn sem nú.

En er hann hafði sex ár af Íslandi verið þá vitjaði hann aftur til frænda sinna
og fósturjarðar og urðu honum fegnir frændur og fóstbræður og allir hans ástvinir
og móðir hans þeim mun fegnust og systur sem þeim var mest að langt en mest
niðurfall í ef nokkuð hefði tálmað hans tilkomu. Móðir hans fylgdi honum í
sífellu síðan er hann kom út en hann veitti ástsamlega ásjá systrum sínum,
Ragnheiði, móður Páls, er síðan varð biskup eftir Þorlák biskup, en annarri
Eyvöru, og hafði hann mjög langa skapraun af þeirra háttum, er eigi voru eftir
hans skaplyndi. En þó kom það til góðra lykta um síðir með guðs miskunn og góðu
tilstilli þeirra manna er hlut áttu í og góðvilja þeirra sjálfra.

Hann var þá með sama lítillæti eða meira er hann kom aftur úr sinni brottferð sem
hann hafði áður verið en eigi hafði hann sótt skart eða þessa heims skraut sem
margur sá annar er minni fremd og gæfu sækir í sinni brottferð en hann hafði
sótt. Það er og margra manna siðvenja að þeir búast þá vandlegar að vopnum og
klæðum er þeir koma út úr för og þeir koma í meira val um slíka hluti en þeim
hafi áður til gefið. En Þorlákur hafði sér að fararblóma lærdóm og lítillæti og
marga góða siðu þá er hann sá í sinni ferð með mörgum góðum mönnum, biskupum og  öðrum lærðum mönnum og ráðvöndum, þeim er enn eru nær komnir því sem fyrir
öndverðu hefir hafist guðs kristni og síðan magnast.


<K 5> 
Þorlákur var þá enn með frændum sínum nokkura vetur og hafði þá mjög góðan
fjárhlut með höndum. Og sá það margir vitrir menn þeir hjá honum voru að hann var
þá enn til margra hluta stórra og góðra enn betur fallinn, þeirra er miklu
varðaði, en áður hann fór brott.

En er eigi liðu langar stundir þá fýstu frændur Þorláks að hann skyldi staðfesta
sitt ráð nokkuð meir en þá var og vildu þeir helst að hann kvongaðist. Þóttust
þeir það sjá mega að hann var fémaður og forsjámaður mikill um flest. En guðs
kristni hefir lengi eflst og magnast og vaxið vandi lærðra manna fyrir boðorða
sakir af því að þá var eigi um það mjög vandað af yfirboðum þótt prestar fengi
ekkna en nú er það fyrirboðið. En þá voru þær konur svo í héraði er bestur kostur
þótti í vera er ekkjur voru.

Nú varð Þorlákur að því ráði eggjaður og fór hann síðan og frændur hans með honum
á bæ þann er í Háfi heitir og ætlaði að biðja sér ekkju þeirrar virðulegrar, er
þar bjó, og var við þeim tekið þar forkunnar vel. En er þeir tóku svefn eftir
góðan beina á þeirri hinni sömu nátt þá sýndist Þorláki í draumi maður
göfuglegur yfirlits og með sæmilegum búningi og mælti:

"Hvert hafið þér ætlað hingað yðvart erindi," segir hann, "ef þér megið ráða?"

Þorlákur svaraði: "Eg veit eigi að hverju verða vill," segir hann.

Sá mælti er honum sýndist í drauminum: "Veit eg," sagði hann," að þú ætlar þér
hér konu að biðja. En þú skalt það mál eigi upp láta koma af því að það mun eigi
ráðið verða og er þér önnur brúður miklu æðri huguð og skaltu öngrar annarrar
fá."

En er hann hafði þetta mælt, þá hvarf hann frá honum að sýn en Þorlákur vaknar og
var hann þá svo frá horfinn þessu máli að hann bað sér aldrei konu þaðan frá.
Fóru þeir á brott og voru þau góðir vinir alla ævi síðan. En þeim þótti nokkuð
kynlegt hví hann var svo hverflyndur í þessu máli áður þeir vissu hvað til hafði
komið en þá kunnu allir vel er vissu.

Eftir þenna atburð allan jafn saman þá kveiktist eigi hugur hans til metnaðar þó
honum væri vitrað af guði að hann ætlaði honum enn æðri forlög en hans frændur
hefðu til hugað og hann sjálfur samþykktist við heldur tók hann sig þá því
fastara í lítillæti eftir allra hinna bestu manna dæmum að því lítillátari hafa
allir verið sem þeir hafa hærra gengið í guðs augliti eftir heilræðum almáttigs
guðs er hann mælir svo að "hver sá er sig lægir mun upp verða hafiður" og "nemið
þér að mér því að eg er mjúkur og lítillátur í hjarta mínu og munuð þér finna
hvíld öndum yðrum." Og þá er þann veg hafði eigi lengi fram farið þá lýstist
brátt yfir hvað honum bjó í skapi.

<K 6> 
Í þann tíma var fyrir bæ, er í Kirkjubæ heitir á Síðu, ágætur kennimaður sá er
Bjarnhéðinn hét og var hinn dýrlegsti maður að alþýðu dómi. Hann var vitur maður
og vinsæll, ör og mjög orðfær, linur og lærður vel.

En er hvor þeirra frá til annars þeirra Þorláks þá gerði hvorn þeirra fúsan til
samvistu við annan og lét guð það eftir þeim sem hann er vanur að láta réttar
fýstir eftir ráðvöndum mönnum og fór þá að vistafari Þorlákur í Kirkjubæ og var
þar sex vetur í samt og fengu þeir það þá reynt er guð segir svo: "að ok mitt
er sætt en byrður mín er létt." Var þá bæði að eykirnir voru sterkir fengnir
undir okið enda báru þeir léttlega af því að þeir tóku þá nálega allan vanda að
bera fyrir því fólki öllu er þau héruð byggðu er þeim voru nálæg. Skiptu þeir og
svo við sína undirmenn að þeir tóku af þeim þungar byrðar er á þá höfðu lagst af
mótgerðum og meinmælum við guð og góða menn, en eftirlæti við fjandann, en lögðu
á þá í staðinn guðs byrðar, léttar og linar, í hógbærum skriftum og auðveldum
yfirbótum.

Drógust þeir merkilega þau nöfn undir er almáttigur guð kallaði sína postula,
ljós þessa heims,  því að þeir lýstu líknarbraut til eilífra fagnaða bæði með
ágætlegum kenningum orða og dýrlegra dæma. Mátti það sjá á hversdagslegum þeirra
aðferðum að þeir urðu sjaldan afhuga því er guð mælti til sinna lærisveina: "Lýsi
ljós yðvart fyrir mönnum," sagði hann, "að þeir nemi yðrar aðferðir góðar. Dýrkið
þér föður yðvarn þann er á himnum er." Svo sýndist þeim er ásamt voru við þá sem
nálega væru öngar þær stundir er eigi mætti nokkuð það af þeim hafa er gæði
voru í. Voru þeir og svo samlyndir og samþykkir að góðu, sem Lúkas segir af guðs
postulum, að svo mátti þykja sem þeir hefðu eitt hjarta og eina önd.

Fór það þá víða um héruð hversu ólíkir þeir þóttu flestum mönnum vera í sínum
framferðum. Var það þá þegar vitra manna mál að hvergi mundi vera vænna til að
leita en þar þótt mann þyrfti að ráða til hins mesta vanda á Íslandi og var það
eigi misséð að því sem síðar reyndist.

<K 7> 
Fyrir þeim bæ í því héraði, er annar var bestur, réð sá maður er Þorkell hét,
auðigur að fé en spakur að mannviti. En er hann tók nokkuð að eldast, en átti
enga allnána frændur til erfðar eftir sig, þá gæddi hann sína frændur með auðæfum
en frelsti sér þann fjárhlut til forráða, er eftir var, mikinn og fríðan.

Hann lýsti þá yfir því að hann vildi Krist kjósa og hans helga menn sér til
erfingja alls þess fjár er þá var eftir og vildi reisa kanokasetur í Þykkvabæ. En
það mál var vant að semja í fyrsta sinni og leitaði hann af því það fyrst til að
fá er vandast var, manninn þann er regulu mætti setja þá er þeir menn skyldu
hafa er þar vildu til hreinlífis ráðast.

Hann fór þá í Kirkjubæ og skoraði á Þorlák að hann réðist til en hann lét það
ekki alltorsótt við sig vera af því að hann hafði það áður í hug sér haft að
hafna heimi og ráðast undir regulu eftir orðum almáttigs guðs er hann kallar
öngan að fullu mega vera sinn lærisvein nema hann láti alla sína eign fyrir guðs
sakir og þjóni honum þá síðan með hreinum hug. En þó leitaði hann eftir við
Bjarnhéðin prest hversu honum mætti það í skap falla eða hve ráðlegt honum
sýndist að hann játaðist undir þann vanda er hann var beiddur. En Bjarnhéðinn
sagði svo að honum mundi sá dagur mikill þykja, er Þorlákur réðist úr Kirkjubæ að
vistafari, en þó lést hann eigi þess nenna mjög að letja er hann sá margra manna
hjálp við liggja.

Var þá síðan staður settur í Þykkvabæ að ráði og forsjá Klængs biskups og allra
héraðsmanna og síðan réðst Þorlákur þangað og var þar þá sett kanokasetur.

En þann dag er Þorlákur fór á brott alfari úr Kirkjubæ þá leiddi alþýða manna
hann úr garði og þótti öllum mikið fyrir að skiljast við hann. En er
Bjarnhéðinn kom heim þá sá hann í rúm Þorláks og mælti með alhuga miklum, sagði
þar það rúm vera er aldrei mundi síðan jafnvel vera skipað ef hann skipaði eigi
sjálfur.

Var sú og Þorláks umræða alla ævi síðan, er bæði var í gæfa staðnum og þeim er
fyrir réðu, að hann hefði aldrei sínu ráði jafnvel unað sem þá sex vetur er hann
var í Kirkjubæ og hefir mörg stór virðing til þess staðar lagst og var sjá mikil
af því að það má líklegt þykja að þar muni best að flestu verið hafa er hann undi
sér best.

Þá var Þorlákur vel hálffertugur, er hann réðist í Ver, og var þar sjö vetur.
Kanokavígslu tók hann fyrst og var þá í fyrstu príor settur yfir þá kanoka er þar
voru og samdi hann þegar svo fagurlega þeirra líf að á því lék þá orð vitra manna
að þeir hefðu hvergi jafngóða siðu séna þar er eigi hafði lengur regululíf saman
verið en þar. En eftir það vígði Klængur biskup Þorlák til ábóta í Veri og tók
hann þá af nýju merkilega stjórn að hafa yfir þeim bræðrum er hann var yfir
settur. Hann bauð þeim að halda ástúð og samþykki sín á milli og tjáði það
fyrir þeim hve mikið í keyptist er sonur guðs segir svo, að hvar sem saman
safnast tveir eða þrír í hans nafni að hann mundi þeirra á millum vera. Var hann
um allt hinn siðvandasti fyrir þeirra hönd, enda var þeim hversvetna vel fengið.

<K 8> 
Halla, móðir Þorláks, var með honum alla æfi meðan hún lifði en hann hafði
fengið fé systrum sínum báðum áður hann réðist undir reguluhaldið. Var hann
ástsamur sínum öllum frændum, þá sem áður, en andlegur faðir öllum þeim er hann
var yfir skipaður.

Hann bannaði bræðrum flökkur og farar allar þær er eigi bar nauðsyn til en bauð
þeim að þeir skyldu sem jafnlyndstir vera að góðum hlutum í sinni þjónustu eftir
því sem Páll postuli hefir kennt í sínum pistli. "Biðjist þér fyrir," sagði hann,
"án afláti og gerið guði þakkir í öllum hlutum." Segir svo og sjálfur guðs son að
sá er hver hólpinn er hann staðfestist í góðu verki allt til enda lífs síns. Bauð
hann þeim vandlega þögn að halda, þá er það var skylt, en hafa góða munnshöfn þá
er málið var leyft. En að orðum Páls postula spilla ill mál, segir hann, góðum
siðum. Má það og sjá hve skylt vera mun í því lífi að halda sig frá heimlegum og
illum orðum ef þó skal rangt þó gott sé mælt, þá er skylt að þegja sem Davíð
segir í saltara: "Lítillátur er eg," sagði hann, "og þagða eg yfir góðum hlutum."
Því þóttist hann lítillátur að hann var jafnan fúsari að mæla gott en illt og
bast hann þó oft hvorstveggja fyrir guðs sakir.

Menn fóru til kanokaseturs Þorláks ábóta úr öðrum munklífum eða reglustöðum, bæði
samlendir og útlendir, að sjá þar og nema góða siðu og bar það hver frá, er þaðan
fór, að hvergi hefði þess komið að það líf þætti jafn fagurlega lifað sem þar er
Þorlákur hafði fyrir séð. Þá hið fyrsta fundu það margir menn að þar var til
mikils góðs að sjá er hann var, fyrir gæsku sakir, þess er aðrir höfðu eigi föng
á þvílíkt af sér að miðla.

Margir gengu þeir heilir af hans fundi þá er hann veitti þeim blessan og
yfirsöngva er með ýmsum meinum komu á hans fund. Margt bar það annað honum til
handa er margir virðu þá þegar til jarteina. Sá atburður varð, þá er hann var þar
staddur, að eldur kom í hús en þá er Þorlákur kom til og blessaði, þá slokknaði
eldurinn. Ef fénaður sýktist, þá batnaði ávallt við hans yfirsöngva ef lífs var
auðið. Vatnsvígslur hans voru merkilegar svo að bæði fékk bót af menn og fénaður.
Ef vatni því var dreift yfir fénað er Þorlákur hafði vígt þá grandaði því nálega
hvorki sóttir né veður eða dýr. Ef mýs gerðu mein á mat eða klæðum þá kom fall í
þær eða hurfu allar af vatninu ef því var yfir stökkt og færu þeir svo með öllu
sem hann lagði ráð til. Fór vatnið þá þegar um öll nálæg héruð en um allt Ísland,
síðan er Þorlákur varð biskup, af því að menn þóttust hvervetna bót á finna um
það sem þá bar mesta nauðsyn til.

En þó fóru vitrir menn varlega með þeirri umræðu að kalla það berar jarteinir eða
þýða það einkanlega hans heilagleik því að svo mælir heilög ritning: "Eigi skaltu
lofa mann í lífi sínu. Lofa hann eftir lífið og mikla hann eftir umbun lífsins."
Og er af því svo mælt að það má gerast að ábyrgð bæði þeim er það mæla fyrr en
lok ævinnar eru vituð til fulls og það kann og vera að þess hug sjálfs lokki sú
umræða til nokkurs metnaðar.

Og má nú það sjá hversu því er ráðið er menn hafa þeim heilræðum fylgt í þessu
máli að fáir lofuðu hann of mjög í lífinu en leita nú að lofa hann og dýrka á
allar lundir, sem föng eru á, er þér vitið dýrð hans og heilagleik.

<K 9> 
Sem ráð og líf hins heilaga Þorláks skein með slíkum blóma síns hreinlífis og
gæsku og fagurlegrar forsjá annarra ráðs, sem nú var frá sagt, þá lét almáttigur
guð til þess rýma, sem hann hafði áður fyrir hugað, að hans vegur skyldi magnast
og vaxa úr því sem þá var. En það varð með þeim hætti að þá er Klængur biskup
gerðist mjög aldri orpinn þá tók hann vanheilsu mikla, opnuðust fætur hans og
gerðist hann þá mjög vanfær til síns embættis fyrir vanheilsu sakir. En hann
hafði þá leyfi þegið af Eysteini erkibiskupi til þess að maður væri til biskups
kosinn eftir hann. Fór Klængur biskup til alþingis þá og sótti að vini sína að
maður yrði ráðinn til utanferðar og voru þá lagðar stefnur til.  Það sama
sumar fór til alþingis svo sem sendur af guði Þorlákur ábóti fyrir þær sakir er
honum þótti nauðsyn til bera af því að hann var aldrei vanur heiman að fara
nauðsynjalaust.

Þá er umræða tókst um þetta mál, þá voru þrír menn undir kosning nefndir, þeir er
best þóttu til fallnir af öllum, og var einn af þeim Þorlákur ábóti. Annar ábóti
hét Ögmundur, hinn mesti skörungur. Þriðji var prestur er Páll hét, lærdómsmaður
mikill og hinn mesti búþegn. Bar það fagurt vitni hverjum þeirra að þess fýstist
hver mest er kunnastur var. En þess kenndi að um Þorlák að hann hafði sig eigi
mjög upp hafið í metnaði þeim er sjálfvirðing heitir og hrósaði hann meir
góðgerningum sínum í guðs augliti en manna og kostgæfði hann enn meir að vera
afbragð annarra manna í sinni gæsku en sýnast svo fyrir augum skynlítilla manna.
Og varð svo af því að mörgum þótti sér hann ókunnastur þeirra, er þá voru í vali,
og var það af því vorkunnlegt að hann hafði mörgum mönnum verið eigi allnálægur
að héraðsvistum og heimili. Þorlákur var fámálugur á þeim fundi en margir voru
aðrir fjölorðir þeir er þessi stórmæli horfðu miður til handa en honum.

Var þá eftir leitað við Þorkel Geirason, er reyndur var að réttyrði en kunnast
Þorláks ráð af vitrum mönnum og göfgum, hver skörungur Þorlákur væri eða hve
mikill orðamaður hann væri.

En Þorkell svaraði: "Meir kostgæfir Þorlákur," segir hann, "að gera allt sem best
en mæla sem flest."

Þau svör féllu mönnum vel í skap og lögðu margir þá þegar meira ástarhug til
Þorláks er þeir heyrðu svo verðlegan vitnisburð hans hátta af svo vitrum manni og
vel stilltum. Urðu þau málalok að kosningur var lagður undir Klæng biskup að hann
skyldi kjósa af þeim er í vali voru. En hann kaus Þorlák til utanferðar og að
taka biskupsvígslu eftir sig og þann vanda allan er því fylgdi.

Herra Þorlákur ábóti fór af þingi aftur í kanokasetur sitt en bað Klæng biskup að
hann skyldi hafa forráð stóls og staðar þau misseri. En þá gerðust fjárhagir
óhægir í Skálholti. Urðu afvinnur miklar en tillög lítil. Var hann eigi fær til
yfirfarar og tókust af allar gjafir og mátti þá eigi lengi svo fram flytjast öll
misseri að eigi þyrfti þá stórra viðfanga. 

<K 10> 
Eftir jól voru menn sendir úr Skálholti eftir biskupsefni og fór hann austan á
langaföstu og með honum Jón Loftsson er þá var mestur höfðingi á Íslandi og komu
þeir til staðarins í Skálholt hálfum mánaði fyrir páskir og var þar Gissur
Hallsson fyrir. Þar voru og aðrir menn þeir er biskups vinir voru og forsjámenn
héraðsins voru. Tók þá Þorlákur við forráðum staðarins og var þá þegar mikil
skuld ger til þeirra nauðsynja er búið þurfti að hafa. Hann hafði þá þegar mikla
skapraun bæði af viðurvist manna og öðrum óhægindum þeim er hann átti um að vera
og bar hann þær allar þolinmóðlega.

Klængur biskup lá í rekkju með litlum mætti og Þorlákur var þá í Skálholti af því
að menn vildu eigi að hann færi utan fyrir sakir ófriðar þess er þá var millum
Noregs og Íslands, er málum var ósætt þeim er gerst höfðu landa í millum af vígum
og fjárupptektum, og dvaldi hann það um nokkurra vetra sakir.

En er Klængur biskup andaðist og að því kom er honum þótti nauðsyn til að eigi
væri lengur biskupslaust í Skálholti en þá hafði verið, þá lét hann eigi lengur
letjast utanferðar. Kom það fyrir ekki þótt hann væri lattur utanferðar fyrir
ófriðar sakir. Hann tók til orða Pálsmessu postula: "Eigi skulu þér skelfast við
ótta vondra manna," sagði hann. Var þá síðan utan tilbúinn og vildi hann bæði
hafa lítið fé að því sem aðrir hafa haft og eigi mikið föruneyti og greiddist vel
um hans ferð uns þeir komu við Noreg.

<K 11> 
Þá er Þorlákur electus kom á fund Eysteins erkibiskups, þá tók hann við honum
forkunnar vel og lét hann það brátt vitað vera að hann vildi allt leggja það
blíðlega til af sinni hendi er hann þóttist skyldur til en hann vildi honum eigi
ellegar biskupstign gefa nema samþykki konungs væri til. Þeir höfðu þá ríki yfir
Noregi feðgar, Magnús konungur og Erlingur jarl, faðir hans, og tóku þeir
þunglega öllu Þorláks máli og komu þaðan hót fyrir hægindi að hvorki mundi óhætt
fé né mönnum. En Þorlákur lét sér lítið um það finnast og sýndi þar sinn alhuga
vera allan sem Davíð kennir í saltara að betra sé guði að treystast en höfðingjum
og lét hann þetta af því hjá sér líða. En erkibiskup þóttist sitja í miklum vanda
er hann vildi hvoratveggja elska og vildi hann þess gæta er Páll postuli kennir í
sínum pistli: "Óttist þér guð," segir hann, "en vegsamið konung." Mátti það og á
öllu sjá að hann vildi hér hvorstveggja vandlega gæta í þeirra máli. Bar
erkibiskup þá boð á millum þeirra og aðrir góðgjarnir menn og kom þar að
konungurinn og jarlinn samþykktu því að Þorlákur tæki biskupsvígslu og gerðist þá
vingunarsvipur þeirra á milli og gáfust þeir gjöfum áður þeir skildu.

Og hafði Sverrir konungur það oft uppi, er bæði var merkur í máli og spakur að
mannviti, að þeim feðgum hefði þá allir hlutir léttast gengið er þeirra var
vingan á milli og Þorlákur var þar í landi, bæði í sóknum og nálega velflest
annað.

Þá var Þorlákur vígður til biskups af Eysteini erkibiskupi á dögum Alexandri páfa
þrem náttum eftir píningardag Péturs postula. Við þá vígslu var Eiríkur
Stafangursbiskup er síðan var erkibiskup í Þrándheimi eftir Eystein erkibiskup.
Hinn þriðji var við vígslu Þorláks biskups Páll Björgvinjarbiskup, mikill
skörungur og vinur Þorláks biskups alla ævi síðan.

Þorlákur biskup var skamma stund hjá erkibiskupi síðan hann hafði vígslu þegið af
því að hann vissi gerst hve skjótt þurfti tilkomu hans til Íslands og þeirra
sauða er hann var yfir skipaður.

En er Þorlákur biskup var skildur að samvistu við erkibiskup þá spurðu þeir
biskuparnir hversu honum hefði þokkast Þorlákur biskup. Hann sagði svo að hann
þóttist öngan biskup þann hafa vígt er honum þótti jafngerla með sér hafa alla þá
mannkosti er biskupum er skylt að hafa, sem Páll postuli segir í pistli sínum
þeim er hann sendi Tito: "Biskup hæfir að sé," sagði hann, "lastvar og lærður
vel, dramblaus og drykkjumaður lítill, ör og óágjarn, skýr og skapgóður, góðgjarn
og gestrisinn, réttlátur og ráðvandur, hreinlífur og hagráður, tryggur og
trúfastur, mildur og máldjarfur, ástsamur við alþýðu en ávítsamur við órækna." Og
má sjá að það er heilags manns að vera með þeim hætti.

"Má eg yður svo nokkuð segja helst hve viturlegir mér hafa virst hans hættir,"
sagði erkibiskup, "að eg myndi þvílíkt kjósa mitt lífsdægur hið efsta sem eg sá
hans hvert." Og má nú það sjá hve vitur og glöggsýnn hann hefir verið um
ráð hins sæla Þorláks biskups.

<K 12> 
Sem sumraði réðst Þorlákur í skip og létu í haf með sitt föruneyti og varð vel
reiðfara og tóku þeir þar höfn sem þeir mundu kjósa og kom biskup heim í Skálholt
næsta dag fyrir Laurentiusmessu. Menn urðu stórlega fegnir hans tilkomu og tók
hann þá þegar að hafa stillilega stjórn á þeim hlutum er til hans komu með
röksamlegri ráðvendni. Hann hélt þó nálega í öllu kanoka reglu, því er hann mátti
við koma, þá er hann var biskup orðinn, bæði í klæðabúnaði, í vökum og föstum og
í bænahaldi. Hann tók að semja þá af nýju heimamanna siðu og híbýlaháttu þá er
þar héldust um hans daga vel í mörgu lagi.

Þorlákur biskup lagði mesta ást og elsku á presta þá og kennimenn er siðlátlega
lifðu og sínar vígslur varðveittu nokkuð eftir ákveðnu og virði þá alla sæmilega
og setti þá sællega að því sem föng voru á. En þá lærða menn er miður gættu
siðlætis og sínar vígslur varðveittu óvarlegar minnti hann á með blíðlegum
boðorðum betur að gera og snúa sínu ráði áleiðis og annarra, þeirra er þeir
áttu að ábyrgjast. En þá er eigi skipuðust við mjúkar áminningar ávítaði hann með
stillilegum stríðmælum og hógværum hirtingum svo sem Páll postuli kenndi Tímoteo:
"Vara skaltu og biðja og ávíta með allri þolinmæði og læringu." 

Hann hugði vandlega fyrir staðareign og setti þá menn ávallt fyrir til
fjárforráða er hann mætti frjálsastur vera sjálfur frá þeirri önn, en þó drægist
fram fjárhlutur staðarins eftir því sem föng væru á, þess er þó væri til alls
haft er hafa þurfti. En svo hafði hann viturlega stilling á um fjárhagi að allir
menn vitrir höfðu þá þegar á máli hve gott umstilli hann þótti um alla hluti
hafa. En svo mikla stund sem hann lagði á um þá tilskipan, er til auðræða kom, að
það færi allt að bestum háttum, þá lagði hann á það þó mestan hug er til
kirkjunnar kom og kennimönnum væri allra hluta sem best fengið.

Það fylgdi og þar með að hann vandaði og fyrir kennimönnum þjónastugerð alla og
kenndi þeim ástsamlega allt embætti það er þeir voru skyldir að fremja með sínum
vígslum. Hann heimti saman lærða menn fyrir hinar hæstu hátíðir heima í
Skálholti og sagði þá hvað hver skyldi að gera, þess er allt yrði fagurlega
framið í guðs augliti það er þeir voru skyldir til. En svo mjög sem hann vandaði
fyrir öðrum, þá gerði hann sjálfur allt best að svo að nálega kunnu það allir
skilja frá öðrum flestum lærðum mönnum hve ágætlega hann framdi í guðs augliti
alla þjónastu er yndi var í á að sjá og heyra til.

Þorlákur biskup kenndi oft kenningar og var það af því mikil mannraun að honum
var málið stirt og óhægt en svo voru orðin sæt og vel saman sett að ávallt mátti
þeim það í hug koma, er hans kenningum hlýddu, sem Davíð segir í saltara, að
"sætari eru mál þín, drottinn, í kverkum," segir hann, "heldur en seimur og
hunang í munni mínum."  Þau hin sömu bar Þorlákur biskup fram guðs mál með svo
fögrum dæmum síns lífs að þau máttu í einskis manns lífi honum samtíða jafndýrleg
finnast.

Þorlákur biskup vakti löngum um nætur þá aðrir sváfu og baðst fyrir rækilega að
hann skyldi það öðlast er guð mælti: "Sæll er sá þræll," segir hann, "er drottinn
finnur vakanda þá er hann kemur að vitja hans." Er það og ákveðið í guðs
boðorðum er hann mælir svo sjálfur: "Vakið þér," segir hann, "því að þér vitið
eigi á hverri tíð drottinn kemur."  Og bar svo raun á að Þorláki mundi þær tíðir
sjaldan úr hug ganga af því að það hefir honum nú fram komið, sem guð hét þeim er
oft urðu fundnir í skynsamlegri vöku, að hann mundi setja þá yfir alla góða hluti
sína eftir þetta líf.

<K 13> 
Heilagur Þorlákur biskup fastaði mjög, þá er hann var heima að stóli sínum, og
minntist hann á það í því, er drottinn sagði sjálfur í guðspjalli, að það væri
sumt kyn fjanda freistni að eigi mætti sigra nema með föstu og bænahaldi og lét
hann því það saman fara í sínu lífi að hann vildi yfir alla fjanda freistni
stíga.

Hann huggaði þá er áður voru hryggir og tjáði það fyrir þeim, er drottinn sjálfur
mælti, að þeir séu sælir er nú sýta og þeir munu sjálfir síðar huggast  og í öðru
guðspjalli er hann mælti við postula sína: "Hryggð yðar mun snúast í fagnað,"
segir hann.

Þorlákur biskup samþykkti þá og sætti er áður voru reiðir og sundurþykkir og
sagði þeim það, sem sagt var og satt er, að reiðin már mjög réttsýni manna
meðan hún fylgir, sem Páll postuli segir, að eigi á saman réttlæti guðs og reiði
mannsins og í öðrum stað: "Sigrastu eigi af illu heldur sigraðu illt með góðu."
Það er að sigra reiðina með þolinmæði og gæsku.

Þorlákur biskup sá oft á helgar bækur og las yfir helgar ritningar af því að hann
gleymdi eigi því er Jón postuli mælir í sinni bók: "Sæll er sá er les og heyrir
orð þessarar bókar og varðveitir þá hluti er á henni eru ritaðir."

Hann kenndi oft klerkum bæði bækur að lesa og annað nám það er þeim var
nytsamlegt. Sá hann hve mikil nauðsyn á var gott að kenna sem Davíð segir í
saltara: "Komið þér, synir, og hlýðið mér en eg mun kenna yður hversu guð skal
óttast." Jafnan var hann að riti og ritaði ávallt helgar bækur eftir dæmum Páls
postula er hann sagði í sínum pistula: "Eigi ritum vér yður aðra hluti en þá er
yður er mest þörf að lesa og að vita."


En hvað sem Þorlákur biskup hafðist að annað þá voru hans varar aldrei kyrrar frá
guðs lofi og bænahaldi því að hann hugleiddi það er Jakob postuli segir í sínum
pistula að mikið má fyrir guði sífelld bæn réttláts manns.  Hefir og mikið
stoðað hans bænahald, bæði honum og mörgum öðrum.

Biskup var linur og mjúkur í öllum góðum ráðum og heilráður um allt er hann var
að sóttur. Hefir hann það nú og öðlast er guð hefir heitið þeim er þann veg væru
lyndir er hann mælir í guðspjallinu: "Sælir eru mjúklátir því að þeir munu öðlast
eilífa jörð."

<K 14> 
Þorlákur biskup söng hvern dag messu bæði sér til hjálpar og öðrum og minntist
í sífellu píningar guðs sonar og hefir hann nú því fagurlegri umbun tekið fyrir
sína þjónastugerð sem hann framdi oftar það embætti og merkilegar en flestir
aðrir.

Hann lagði mikla stund á að elska fátæka menn. Klæddi hann kalna en fæddi
hungraða og var það auðsýnt að honum gekk það sjaldan úr hug hvað fyrir höndum er
á dómsdegi, hve mjög það er kallað að á hirti ríði hversu til fátækra manna var
gert í þessu lífi. Það lagði hann og við um það fram, sem flestir góðir menn hafa
gert áður, að hann lét kalla saman fátæka menn fyrir hinar hæstu hátíðir, tólf
eða níu eða sjö, og kom til leynilega að þvo fætur þeirra og þerrði síðan með
hári sínu og gaf hverjum þeirra nokkura góða ölmusu áður á brott færi og gjörði
hann heldur svo að guðs dæmum en manna er fyrr þó fætur postula sinna og lét
síðan pínast til lausnar öllu mannkyni. Mælti og svo sonur guðs þá er hann hafði
þvegið fætur postula sinna: "Gjörið þér eftir dæmum mínum þeim sem nú geri eg við
yður." Lét af því hinn sæli Þorlákur biskup fótaþvottinn fara fyrir
miskunnargjöfinni.

Eigi máttu og hans ástvinir og trúnaðarmenn yfir því þegja eftir andlát hans er
þeir þóttust gerla vita að hann hafði þá leynda hluti með sér í meinlætum og
góðgerningum er hann trúði öngum til að vita, sem guð býður, að eigi skuli vita
hin vinstri hönd hvað hin hægri gerir. Þorðu og eigi það ástvinir biskups síðan
berara að gera er hann vildi sjálfur svo leynt vera láta.

Þorlákur biskup var oft vanur að hafa ræður við góða menn og siðláta og kynna sér
svo þeirra siðu og styrkja þá í sínum heilræðum að þeir mættu haldast í sinni
gæsku. Hann hélt og mikinn vörð á þeirra manna ráði er eigi gættu sinna glæpa að
leiða þá frá röngum girndum og kalla þá aftur til leiðréttu síns máls þó áður
hefði eigi vel til gæst. Því að það mælti Drottinn: "Eigi vil eg dauða syndugs
manns," sagði hann, "heldur vil eg að hann snúist til mín og lifi." Sýndi þetta
hinn sæli Þorlákur biskup öllum þeim er iðrast vildu sinna annmarka og ef þeir
vildu hans ráðum fylgja,varð hann þeim feginn og líknaði þeim linlega með
léttbærum skriftum eftir því sem sagði spámaður guðs að á hverju dægri er maður
vildi til guðs snúast að hann mundi þá lifa góðu lífi en deyja eigi illum dauða.
En þá, er eigi vildu áleiðis snúast við hans blíðar umræður og eigi fyrirlíta
sína vanhagi við hans stríðmæli, þá forboðaði hann suma en bannsettisuma eftir
því sem Kristur bauð lærisveinum sínum: "Hirta skulu þér bræður yðra ástsamlega
en ef eigi láta hirtast þá leiðist þér þá sem villumenn eða heiðingja." 

Hann bar þolinmóðlega meingerðir manna en harmaði mjög vanhagi manna en
samþykktist aldrei við siðleysur vondra manna því að hann var þess fús að heyra
það er guð mælir: "Sælir eru þolinmóðir því að þeir munu kallast synir guðs."
Honum þótti ill óhlýðni manna fyrir því að hann græddi andarsár sinna undirmanna
svo sem Páli postula var gefið við guðs kristni á sínum dögum að öngum manni var
það til meins eða angurs að eigi þóttist hann allra þeirra meina á sér kenna
fyrir ástar sakir við þá.

<K 15> 
Heilagur Þorlákur biskup neytti svo þess stjórnarveldis, er honum var gefið í
sinni vígslu, að binda og leysa af guðs hálfu ráð manna að vitrum mönnum og
réttlátum sýndist jafnt hvors tveggja gætt vera að þar fylgdi aldrei æsingur né
vanstilli, enda var hann og aldrei í því svo slær né linur þó torsótt væri að
eigi mætti það meir meta til mjúkleiks og miskunnar þó hann biði margra lengi ef
rétt virðing væri á. Lét hann sér það oft í hug koma, sem Davíð segir, að
drottinn elskar miskunn og réttlæti en gefur af sér dýrð og mildi. 

Þess er og að geta er Þorlákur biskup elskaði þann stað mest, þegar er Skálholt
leið, er hann hafði áður prýddan með sinni aðvist. Hann vígði til ábóta í Veri
Guðmund Bjálfason, góðan mann og réttlátan, mildan og metnaðarlausan. Þorkell
Geirason, er fyrr var getið í þessu máli, réðst þar undir reguluhald og hélt vel
meðan hann lifði og andaðist á hinu níunda ári biskupsdóms Þorláks biskups.

Um daga Þorláks biskups var í lög leitt að halda heilagt Ambrósíusdag og
Cecilíudag og Agnesardag og að fasta náttföstur fyrir postulamessur og
Nikulásmessu. Hann bauð ríkt að halda frjádagaföstu svo að öngan skyldi tvímælt
eta rúmhelgan nema þann einn er í páskaviku er. Hann hélt svo ríkt sjálfur
frjádaga að hann át alla þurrt ef hann var heill en hann var svo linur og hægur í
því þá er hann var sjúkur að hann át hvítan mat á imbrudögum og frjádaga, ef hann
var þess beðinn, og gaf þau dæmi þeim mönnum er nú vilja slíka hluti svo gera
sem von er að best sami í guðs augliti. Þorlákur biskup var sjúkur í sínum
biskupsdómi þá er jóladag bar á frjádag og var hann þá máttlítill og bergði hann
þó kjöti þann dag og sýndi þau dæmi af sér að svo var betur gert.

Hann lagði á það mikla stund að halda þeim mönnum saman er tengdir voru helgum
hjúskap, en lagði þeim mönnum þunga hluti á hendur í fégjöldum og skriftum er af
því brugðu stórum. Þótti honum sem guði mundi í því mest mótgjörð ef það
eftirlæti er hann hefir mest veitt mönnum þessa heims hluta og gert það fyrir
ástar sakir og miskunnar sinnar og girndar mannanna rétt og blessað sem höfuðsynd
er ellegar, ef það var herfilega hneist og ranglega raskað. En þau fé, er menn
guldu fyrir vanhagi sína, lét hann aldrei koma við annað fé heldur lagði hann það
til þess að þau hjú, er vel voru saman og félaus voru, mættu þá heldur saman vera
en áður og yrði þeim það nokkuð til skjóls og yfirbóta sinna óráða er féin höfðu
látið.

Þorlákur biskup rauf þau ráð öll á sínum dögum sem hann vissi að ólögum ráðin
vera, hvort sem hlut áttu í meiri menn eða minni. Eigi varð hann við suma menn né
höfðingja með öllu samhuga því að hann samþykkti það eitt við þá er vel samdi.
Þótti honum það miklu meira niðurfall guðs kristni ef göfgum mönnum gáfust stórir
hlutir yfir. Virði hann og við þá eigi meiri vorkunn að hefta sig eigi að
óhlýðnum hlutum er áður höfðu bæði mikið lán af guði í auðæfum og mannvirðingum.

<K 16> 
Nú er að segja af hversdagsháttum hins sæla Þorláks biskups, hve jafnlyndur
hann var í góðum hlutum. Hann mælti aldrei það orð er eigi kæmi til nokkurrar
nytsemdar ef hann var að því sóttur. Hann var svo var í sínum orðum að hann
lastaði aldrei veður, sem margir gera, og önga þá hluti er eigi voru lastandi og
hann sá að eftir guðs vilja voru. Hann langaði til öngra dægra. Hann kvíddi öngum
mjög nema alþingi og imbrudögum. Af því alþingi að honum þótti margur maður þar
verða villur vega um sín málaferli, sá er mikils var virður og honum þótti mikið
við liggja, en af því imbrudögum að honum þótti það ábyrgðarráð mikið að vígja
menn er til þess sóttu langan veg og hann sá þá mjög vanfæra til, bæði sakir
lítils lærdóms og annarra hátta sér óskapfelldra. En hann nennti þó varla að
níta, bæði sakir fátækis þeirra sjálfra og fyrir sakir þeirra manna er þeim höfðu
kennt eða sínar jarteinir höfðu til sent. En sagði hann hverjum þeirra greinilega
hvað hverri vígslu fylgdi til vanda og fal þeim sjálfum ábyrgð á hendi og þeim er
þá sendu til.

Þorlákur lét oft kenna kenningar af því að hann sá það, þótt eigi yrði oft hlýtt
svo skynsamlega sem skyldi bóksögum, að þó dvaldi það þá ónýtar gerðir fyrir
mörgum mönnum. Hann var svo jafnlyndur í föstum sínum þá hann var heima, en í
vökum og bænahaldi hvort sem hann var heima eða eigi, að til hins sama var ey að
ætla. Hann neytti svo lítt fæðslu að eigi mátti annað líkara þykja en hann myndi
þá oftar við skiljast er honum þótti mest fyrir. Svo var honum um drykk farið að
aldrei mátti finna að á hann fengi þó hann hefði þess kyns drykk. En hann var svo
drykksæll að það öl brast aldrei er hann blessaði og hann signdi sinni hendi þá
er gjörð skyldi koma. Hann var svo óvandlátur og vinveittur að þeim veislum, er
drykkur var, að hann sæmdi við allt það er eigi samdi illa. En þá er Þorlákur
biskup drakk vatn eða óáfenginn drykk þá fór hann svo stillilega með og svo
mikilli bindandi að hann saup á þrjá sopa eða fimm eða sjö en nálega aldrei
framar. Hann drakk og nálega aldregi matmála á milli ósjúkur ef eigi voru
almenningsdrykkjur.

Þorlákur biskup var aldrei allvel heill í sínum biskupsdómi og var það sem von
var að því sem Páll postuli segir að krafturinn algerist af sjúkleiknum. Aðgerðir
lét hann lækna oft hafa að sér við sinni meinsemi og sýndi það að guð hefir til
setta lækna að þeir skulu stundum mega að drottins vilja með skömmum sárleikum
stöðva löng óhægindi.

Þorlákur biskup hafði skynsamlegan hátt á sínu bænahaldi frá því sem flestir menn
aðrir. Hann söng fyrst Credo og Pater noster, eftir það er hann hafði signt
sig, og hymna Jesu nostra redemptio og lét það þegar þar á finna að hann hugsaði
jafnan til þeirrar lausnar er guð hafði leyst mannkynið og sanna ást við guð og
menn, girnd eilífrar sælu og samvistar við guð, ótti dómsdags og hingaðkoma
skaparans að dæma um allt mannkyn, þetta allt boðar þessi hymni. Þá söng hann
Gregoriusbæn á meðan hann klæddi sig og þar eftir hinn fyrsta sálm úr saltara og
lét sér aldrei úr hug ganga þau heilræði er í sálminum standa að "sá er sæll er
eigi gengur eftir óráðum og eigi samþykkir illa hluti með syndugum og eigi dæmir
ranga dóma og jafnan geymir guðs laga." 

En er hann kom til kirkju söng hann fyrst lof heilagri þrenning. Eftir það lofaði
hann með söngvum þá heilaga menn er kirkjan var vígð, sú er þá var hann í og þar
voru helgir dómar varðveittir. Síðan las hann Maríutíðir og eftir það lagðist
hann niður fyrir altari allur til jarðar, þá er eigi var heilagt, og bað lengi
fyrir allri guðs kristni. Og hvern dag söng hann þriðjung saltara umfram vanasöng
sinn, hvort sem hann var heima eða eigi, og söng fleira millum sálma en aðrir
menn. Hann söng fyrst Gloria patri af heilagri þrenning, þá næst Miserere mei
deus , þá "Salvum fac, pater et domine" fyrir öllu kristnu fólki. En ef honum
báru til vandamál, söng hann það vers sem Salómon hinn spaki bað til guðs á sínum
dögum: "Mitte mihi, domine, auxilium de sancto".

En er hann gekk frá matborði söng hann "Benedicam dominum in omni tempore"  en er
hann afklæddist til svefns söng hann þann sálm er drottinn er minntur á sitt heit
að þeir skuli öruggir vera er sitt ráð varðveita réttlega og misbjóða öðrum
hvorki í orðum né gerðum. Þessi sálmur er "Domine quis habitabit" og var honum
mikið yndi að halda slíkar venjur og vænti að nokkur myndi eftir hans háttum
víkja.  Hann henti skemmtan að sögum og kvæðum og að öllum strengleikumog
hljóðfærum og að hygginna manna ræðum og draumum og að öllu því er góðra manna
skemmtan var, utan leikum, því að honum þótti slíkt dvelja ónýtar sýslur vondra
manna.

<K 17> 
Þorlák biskup dreymdi þann draum á alþingi að hann þóttist ganga frá kirkju
þar á þinginu heim til búðar sinnar og bera höfuð hins heilaga Martini í faðmi
sér. En Páll prestur af Reykjaholti, dýrlegur maður, réð svo þann draum að hann
sjálfur myndi þar eftir bera heilags biskups höfuð, hvert er hann færi, og er nú
öllum auðsýnt að það er satt.

Þá er hinn sæli Þorlákur hafði fimmtán vetur að stóli setið í Skálholti með tign
og björtum blóma alls konar góðgerninga, elskaður af guði og góðum mönnum,
miskunnsamur og ráðvandur, lítillátur, réttlátur og þolinmóður, mæddur í
mótgerðum manna og þar með í margfaldri vanheilsu, þá leitaði hann þess við vini
sína að gefa upp biskupsdóminn og ráðast aftur undir hina sömu kanokareglu. En
allsvaldandi guð lét þetta því eigi framgengt verða að hann sá hreinlífi hans og
góðlífi vel nægjast honum til heilagleiks, þó að hvergi minnkaðist hans tign
fyrir manna augum sú er hann hafði honum gefið.

<K 18> 
Hinn sæli Þorlákur biskup fór þann fjórðung síðast er honum var nálægstur og
tók í ferðinni þá sótt er hann leiddi til grafar. Hann kom heim í Skálholt með
litlum mætti og lá þrjá mánaði í rekkju og hafði þunga sótt en aldrei svo harða
verki að hann mætti eigi fyrir öllu ráð gera og skipa sem hann vildi.

Þá var í Skálholti Gissur Hallsson, mikill höfðingi, vitur og góðgjarn. Hann
styrkti oft hinn sæla Þorlák í fagurlegum dæmisögum frá helgum mönnum er sín
meinlæti báru drengilega fyrir guðs sakir. Páll, systurson hans, kom og að finna
hann í sinni sótt því að biskup elskaði hann mest sinna frænda og margir vinir og
ástmenn biskups komu til hans að þiggja af honum heil ráð en sýna honum sína ást.
Þar kom Þorvaldur Gissurarson, mikill höfðingi, og reiknaði hinn sæli Þorlákur
fyrir kennimönnum og höfðingjum fjárhagi staðarins og hafði allmikið græðst meðan
hann hafði fyrir ráðið, og því, með þeirra ráði, lagði hann þá enn til frænda
sinna fátækra nokkur fé.

Hann gaf hin besta búnað sinn biskupi þeim er eftir hann kæmi en annan prestum en
fátækum mönnum þann er féminnstur var því að hann lét þá aldrei hjá sitja þá er
hann gaf gjafir sínum vinum. Hann gaf gull Brandi biskupi, en vígslugull sitt
Páli, systursyni sínum, og var það forspá hans tignar því að hann varð biskup
eftir hann og allir þóttust nokkuð gott af hljóta því er hann hafði átt.

Sjö náttum fyrir andlát sitt kallar hann til sín lærða menn og lét olea sig og
áður hann væri smurður talaði hann langt erindi þó honum væri málið erfitt: "Eg
lá fyrr í sótt með litlum mætti oleaður," sagði hann, "og bauð eg þá að allir
menn er í mínum stórmælum væru skyldu frjálsir vera ef eg dæi. Ætlaði eg það þeim
til líknar en mér eigi til áfallsdóms. En þeir virðu það svo fyrir mér að eg
þættumst of framt fram hafa farið í gegn þeim er eg bannfærði þá fyrir sína glæpi
er eigi vildu af láta löglega áminntir og eg bað leysa þá er eg hugði mér dauða.
En nú býð eg yður að öll mín ummæli skulu standa við þá nema þeir sættist með
þeirri lausn sem eg hefi áður til lagða ella bíði þau umdæmis þess biskups er
eftir mig kemur."

Síðan hvíldist hann og mælti í annað sinn til þeirra er hjá honum voru: "Eg vil
biðja yður að þér fyrirgefið mér ef eg hefi svo gert að yður hafi eigi vel þótt,"
en allir sögðu að einkis ætti hann að kunna.

En Gissur Hallsson talar svo af allra hendi: "Vér biðjum yður, herra, að þér
fyrirgefið oss það, er vér höfum við yður misgert, er bæði mun vera margt og
stórt."

Hinn sæli Þorlákur játar þeirri fyrirgefning blíðlega.

Þá mælti Gissur það erindi er auðsýnt má vera að hinn helgi andi hefir með honum
mælt: "Vér biðjum, herra, þó að þér skiljið nú að líkamlegri návist sýnilega við
oss, sé þér oss andlegur faðir, árnandi miskunnar við almáttkan guð, því að vér
trúum því fastlega að þér munið í andlegu lífi hafa með guði eigi minna vald en
nú."

En Þorlákur biskup svaraði öngu í eftirlíking guðs sonar er hann samþykkti það
sumt þegjandi sem hann hafði engi orð um en hann veitir það nú öllum er þá var
hann beðinn. En fyrir lítillætis sakir vildi hann það eigi bert gera að hann væri
til þess fær. Máttu þá og fáir fyrir harmi vatni halda er hjá voru.

Sem biskup sá það, mælti hann: "Harmið eigi þó að skilji vorar samvistir því að
eg fer eftir mínum forlögum. Hefi eg jafnan til lítils fær verið ef eigi hefðu
aðrir mér hjálpað. Er yður lítill skaði að mér en næst eftir mig mun koma mikill
höfðingi. Vil eg yður í því hugga að eg þykjumst víst vita að eigi mun guð mig
helvítismann dæma."

Síðan minntist hann til kennimanna og gaf þeim blessan áður hann var smurður. En
eftir olean vildi hann ekki tala nema það er mest nauðsyn var á en jafnan
hrærðust varar hans til bænahalds meðan hann lifði.

En er sjö nætur voru liðnar eftir olean beiddist hann snemma þess dags
klæðaskiptis en Ormur prestur, kapalín hans, svarar svo: "Oss þykir, herra,
ábyrgð á að hræra yður eða viljið þér eigi
verðið skammlífir ?"  Biskup svarar: "Vel mun duga að hræra mig, en af
smurninginni vænti eg mér miskunnar af guði en eigi af klæðum þessum." Voru honum
þá fengin önnur klæði og hélt hann þann dag öllum hinum sömum góðum háttum. Og er
aftansöng var lokið seig á hann ómegin nokkuð og er hann hóf upp augun mælti
hann: "Hvert fór hann Þorkell nú ?"

En Gissur Hallsson, hinn vitrasti maður, virði svo að því sýndist biskupi Þorkell
við andlát sitt að hann hafði berlegast spanið hann frá veraldarlífi til
hreinlífis.

En er Þorlákur biskup var kominn að andláti beiddist hann að drekka og er að
honum var borið, hné hann að hægindum, og sofnaði sællega til guðs og veitti guð
honum þá dýrð að hann þyrsti við andlát sitt sem sjálfan guðs son og skyldi
hvargi stöðvast fyrr en í andlegu lífi því er guðs vinir eru jafnan þyrstir til.
Birti guð það í andláti hins sæla Þorláks biskups er hann sagði fyrir munn Davíðs
að dýrlegur mundi verða dauði heilagra manna því að öllum þótti betra hjá honum
önduðum en mörgum lifandi mönnum.  Það bar og til eftir andlát hans að litur
hans var miklu bjartari en annarra manna en sjáaldur var svo bjart í augum hans
sem lifanda manns, þess er vel skyggn er. Mörg sár höfðu fallið á líkama hans,
stór og smá, en öll voru gróin þegar hann var andaður og fannst öllum hér mikið
um en Gissuri því meira sem hann kunni gerr að sjá en aðrir.

Þá var búið um líkamann og skorið hár hans. Hafa menn þann helgan dóm víða og fá
mikla bót af. Þorlákur biskup andaðist á Þórsdag, einni nátt fyrir jólaaftan,
sextíu vetra gamall og hafði fimmtán vetur biskup verið. Þá var liðið frá burð
Krists 1186 vetur.

<K 19> 
Eftir andlát biskups var lík hans borið í kirkju og var í sönghúsi þrjár nætur
að bíða graftrar. En annan dag jóla var hann í jörð lagður og var þar viðstaddur
Páll prestur, frændi hans, er biskup var eftir hann, og margir aðrir lærðir
menn. Þar kom þá og lík þess manns fátæks, er líkþrár var, og hafði biskup tekið
hann af fátæki og veitt til dauðadags og vildi guð þá sýnast láta hans mildiverk
það er eitt var af mörgum öðrum.

En áður menn gengu frá greftri hins sæla Þorláks biskups þá mælti Gissur Hallsson
um þau tíðindi er orðin voru eftir því sem siðvenja var á yfir tiginna manna
greftri. Hann tjáði það fyrst hver nytjamaður Þorlákur biskup hafði verið bæði
staðnum og öllu landsfólki. Þá veik hann nokkurum orðum til virðingar þeim
biskupum er að stóli höfðu setið í Skálholti áður Þorlákur kæmi. Eftir það mælti
hann svo:

"Gott er á það að minnast að voru vitni og að sögn vorra foreldra um þá biskupa
er fyrir vort minni hafa verið að sá þykir hverjum bestur er kunnastur er og svo
dýrlegir menn, sem þeir hafa verið allir í sínum biskupsdómi, þá er það þó
frábært hversu Þorlákur hefir búið sig til biskupstignar langt frá því sem allir
aðrir. Hann var hreinlífur alla ævi, siðsamur og lastvar, ör og réttlátur,
miskunnsamur og heilráður, lítillátur og stjórnsamur, mjúklyndur með sannri ást
og elsku bæði við guð og menn. Hann tók vígslur á barnsaldri og sýndist hinum
vitrastum mönnum að auka hans sæmd og vígslur meðan til voru og á unga aldri gaf
hann sig undir heilaga reglu og varðveitti hana allt til dauða. Nú þó að það sé
boðið að vér leggjum eigi bera dóma á ráð manna þá munu fáir vonarmenn vera ef
hann er eigi fullsæll svo ólíkur sem hann var flestum mönnum í sínu lífi og góðum
siðum."

Lauk hann sinni ræðu með snjöllu máli.

Staðarmennirnir og landsfólkið víða hörmuðu mjög andlát hins sæla Þorláks biskups
því að þeir ætluðu hann meir skildan við mennina en nú er reynt því aldrei hafði
fyrr upp komið helgi né jarteinir nokkurs manns á Íslandi en Þorláks biskups, en
þó voru margir menn huggaðir af þekkilegum draumum þar til er guð birti verðleika
hans framar. En þó stóð þá til mikils hallæris og áfellis, biskupinn einn í
landinu og þó afgamall, en þá hófst ófriður norðan lands.

Sá atburður varð í Vatnsdal að bónda einn réttorðan dreymdi að hann þóttist úti
kominn og sá mann kominn sunnan yfir heiði og spurði hann hversu Þorlákur biskup
mátti. En hann svarar: "Eigi heitir hann nú Þorlákur heldur Ráðvaldur með
guði." Bóndinn sagði Karli ábóta drauminn en hann réð svo að biskup mundi andaður
og hafa dýrð með guði.

Gissur Hallsson dreymdi litlu eftir andlát Þorláks biskups að hann þóttist sjá
hann sitja á kirkjunni í Skálholti í biskupsskrúða og blessaði þaðan fólkið. Og
réð hann svo þann draum að hann mundi enn vera yfirmaður sinnar kristni. Töluðu
það margir vitrir menn að annað hvort mundi helgi Þorláks biskups upp koma ella
mundi þess eigi auðið verða á Íslandi, svo sem Eiríkur erkibiskup bar vitni í
bréfi því er hann sendi Páli biskupi svo segjandi: "Ágætan bróður vorn Þorlák
biskup, góðrar minningar, trúum vér helgan verið hafa í lífinu en nú dýrlegan
kraftanna gimstein fyrir guði og mikils ráðanda."

<K 20> 
Prest einn norðanlands, er Þorvaldur hét, dreymdi fjórum vetrum eftir andlát
Þorláks biskups að hann kom að honum og sagði honum nær veðrátta mundi batna því
að þá var vetur þungur. "Gef eg það ráð til," sagði hann, "að menn leiti graftrar
míns að sumri og sé líkami minn úr jörðu tekinn. Og ef nokkur þykja
heilagleiksmerki að verða þá geri menn um áheit og dagshald við mig sem líkar."
Hvarf hann síðan. Presturinn sagði Brandi biskupi drauminn og bauð að sverja.

Um veturinn, skírdagsnátt eftir andlát Þorláks biskups, sá einn bóndi, er Sveinn
hét, svo mikið ljós í Skálholti yfir leiði Þorláks biskups að varla mátti hann
sjá kirkjuna fyrir.

Ormur prestur fór þess erindis til alþingis um sumarið eftir vegna Brands biskups
að segja hverjar jarteinir höfðu orðið af helgi Þorláks biskups í þeim héruðum.
En í förinni þraut svo hest hans að hvergi mátti ganga en þegar hann hét á Þorlák
biskup spratt upp hestur hans og reið hann fullum dagleiðum til þings. En er
þessi atburður var sagður og fleiri aðrir þá urðu menn fegnir þessi frásögn og
hétu þegar margir menn á Þorlák biskup í sínum nauðsynjum og þótti vel á verða en
ekki var það þá enn í leyfi tekið af biskupum.

<K 21> 
Hið sama sumar eftir sendi Brandur biskup Orm prest með öðrum klerkum sínum
til alþingis og lét bera fram bréf sín Páli biskupi og öðrum höfðingjum og var
þar á vitnisburður margra jarteina Þorláks biskups. Þá höfðu menn stefnur um
þessi mál og var Páll biskup leiðitamur og óeinráður í þessum málum, sem mörgum
öðrum, við aðra höfðingja lands og meðferð þessa fagnaðar. Það var ráð manna með
orðsendingu Brands biskups að Páll biskup kvað það upp Pétursmessudag í lögréttu
að öllum mönnum skyldu leyfð áheit á hinn sæla Þorlák biskup. Skyldu menn honum
tíðir syngja andlátsdag hans. Pétursmessu var Þorlákur biskup til biskups kosinn
og þá voru leyfð áheit við hann og þá var leitt í lög messudagshald hans annað
sumar hið næsta eftir þenna atburð. Og til marks um þetta að eigi þótti guði
oftekjur í þessu þá urðu jarteinir þegar merkilegar á því sama þingi.

