Eftir það er Árni hafði biskupsvígslu þegið af fyrrnefndum herra Jóni erkibiskup bjó hann ferð sína til Íslands. Leiddi hinn sami erkibiskup hann út harla sæmilega og veitti honum í vingjöf decretalia cum apparatu. Vottaði hann í vígslubréfi herra Árna biskups að ei var fyrir það Þorleifur fyrri kosinn að vera biskup heldur en Árni að hann fyndi nokkurs konar löst vera á hans meðferð eða lifnaði því hann reyndi hann vera bæði vitran og góðviljaðan til allra nauðsynlegra hluta og biskupslegra þarfinda og það bauð hann hans undirmönnum í krafti guðlegrar hlýðni að þeir tækju við honum vel og sæmilega og sæmdu hann sem sinn föður og forstjóra og heyrðu hans kenningar. Það vottaði og Magnús kóngur í sínu bréfi að honum var þessi sami Árni kunnugur að góðum hlutum og því bað hann og bauð öllum sínum þegnum en hans undirmönnum á Íslandi að þeir tækju hann vel og sæmilega og virtu hann og tignuðu í öllum þeim hlutum sem til heyra kristilegri hlýðni, heilagri kirkju til sæmdar svo sem andlegum föður.

Eftir það er Árni biskup hefur skilist við virðuglegan herra Jón erkibiskup in divisione apostolorum sigldu þeir skipi sínu á Eyjafjörð þvottdaginn eftir assumptionem beatae virginis og litlu síðar fundust þeir herra Jörundur biskup og fékk Árni biskup honum þau bréf sem erkibiskup sendi honum. Stefndi hann þá saman fólki og voru þar frammi höfð erindi erkibiskups og þær siðbætur sem hann hafði þeim boðið. Eftir það riðu þeir báðir samt suður um Kjöl og komu í Skálaholt in decollatione beati Iohannis.

Stefndi Árni biskup þá fund við presta og bændur. Lét hann upp lesa boðskap erkibiskups og stóðu þar þessir hlutir í að allir menn knéfalli með upphaldandi höndum þann tíma í messunni er haldið er upp holdi og blóði vors herra, og svo þá er borið er til sjúkra manna, svo og að engi maður festi sér mey eða konu til eiginorðs áður en lýst væri í kirkjum þrem sinnum, svo og að frillumenn skulu fyrirbjóðast að taka Krists líkama að páskum utan þeir festi frillur sínar til eiginorðs eða skilji við þær fullkomlega, svo og að allir staðir og tíundir skyldu gefast í biskups vald, svo og að enginn skyldi byggja dautt fé á leigu. Tók alþýða manna vel þremur hinum fyrrum greinum en um staðamál og okur var seinlega tekið. Síðan sendir hann þennan boðskap um allt sitt biskupsdæmi. Tóku þeir honum er hann heyrðu síðar mjög sömu leið sem hinir fyrri.

Á þessu sama hausti og öndverðum vetri fór Árni biskup víða um Sunnlendingafjórðung. Var honum játað hinum minnum kirkjum en þeir sem hinar ríkari kirkjur héldu voru mjög fastir fyrir. Oddastaður var þá kallaður kaupa land af þeim er hann héldu og vildu þeir einskis máls á ljá né grein á gera hvað kirkja ætti og fór herra biskup heim við svo búið og var heima þann vetur.

Eftir þennan vetur liðinn kemur vorið og hafði Árni biskup hönd á Oddastaðarmáli. Lét hann þá raunarstefnu stefna til þess hvort Oddastaður væri kirkjueign og er að þingi kom reið hann til þings og krafði dóms um þetta mál. Var þá dæmt að Oddastaður var kirkjueign. Og svo þar með slíkar eignir sem henni bárust.
