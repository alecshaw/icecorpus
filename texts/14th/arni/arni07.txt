Á þessu sumri sendi virðuglegur herra Magnús kóngur til Íslands Þorvarð Þórarinsson og Indriða böggul hirðmann sinn, þar með Sturlu Þórðarson með lögbók norræna og var þá eftir um sumarið játtað þingfararbálki og tveim kapítulum úr erfðabálki um festarkonubörn og um arfleiðing og þegngildi um allt land en ei fleira.

Að gervum þessum samningi um Odda seinkuðu margir þeir sem þvílík mál áttu að ganga að borði við biskup um þessar kirkjueignir sem þeir héldu. Höfðu flestir þá vörn fyrir sér að herra Jóni erkibiskupi mundu ókunnug kirknamál á Íslandi og sögðust ei trúa mundu að honum mundi sýnast að kalla þær af þeim ef hann vissi að þeim sem þær gáfu að upphafi skyldu ævinleg forræði þeirra undir sig og sína arfa en undan biskupum og lærðum mönnum.

Hrafn Oddsson er átti Þuríði dóttur Sturlu Sighvatssonar og þá bjó í Stafaholti stóð og mjög í móti biskupi um kirknamálin. Honum hafði herra Magnús kóngur skipað hálft Ísland. Hann sannaði fyrir almenningi að kóngurinn vildi ei samþykkja að bændur væru sviptir þess kyns eignum og ei heldur að þeir væru saklausir bannsettir. En biskup sagði að móti að það væri fals Hrafns en ekki kóngs orð og það voru frá upphafi kirkjulögin að ei skyldu leikmenn heldur klerkar varðveita allar kirknaeignir. En þótt ljótlegur kaupmáli og að réttindum ómátulegur væri á þessum kirkjum gerður átti það að standa í honum sem nokkru var nýtt en hitt sem fyrir öndverðu var ónýtt mátti öngva hefð gera né band og átti fyrir ekki að haldast. Nú þótt að biskup flytti fram slíkar skynsemdir fékk hann ei lærðan almúgann fyrir fortölum Hrafns. Ritaði herra Árni til Jóns erkibiskups og sagði hvar kirkjumálum var komið og svo hvað þá hindraði og beiddist af honum fulltings og að hann kenndi honum þær skynsemdir sem kirkjunnar óvinir og hans yrðu fyrir að láta.

Þetta sama ár er samningur var gerður við Steinvararsyni ritaði og fyrrnefndur Árni biskup til virðuglegs herra Magnúsar kóngs þess er hann trúði sannan og fullkominn vin kirkjunnar að með sínu kónglegu valdi byrgði munn á þessum hennar óvinum og sínum mótstöðumönnum. En þá er herra Magnús kóngur sá þessi bréf tók hann vel við hans málum en ritaði á móti sinni beiðslu svo sem að henni þeginni vildi hann fulltingja herra biskupi að fá framkvæmd síns vilja ef fyrir hans fullting fengi hann framkvæmd síns vilja. En sú var herra kóngsins viljabeiðsla að herra biskup skyldi eggja menn á Íslandi að taka við lögbók hans og sagði að honum var svo flutt að sakir burða, vígslu og framkvæmdar mundi hann mestu áleiðis koma um þennan hlut við landsfólkið. Hann tjáði og það fyrir honum að það væri biskupleg skylda að eggja fólk á þá hluti sem þeim væri bæði í sæmd og uppreist, siðbót og nauðsyn. Kóngurinn ritaði og hverninn hann tók beiðslu herra biskups að hann kallaði hann til sín með fullkomnum blíðskap og sagðist bæði hann og aðra hina bestu menn hjá sér vildi hafa og ráða um þennan vandahlut. Lét hann og fylgja þessu fagrar presentur, silfurker gyllt utan og innan, ormstungur tvær, buðk af electuario gott við frosti. Komu þessar til herra biskups annað sumar fyrir þing með fyrrnefndum Indriða böggul og brást hann vel við kóngsins sendiboð og lagði á allan hug að það fengi framkvæmd. Var og á þessu þingi lögtekin öll bók sú er kóngurinn hafði utan sent nema erfðabálkur var ei lögtekinn nema tveir kapítular er hið fyrra sumarið var játað.
