Nú því að Árni biskup bar jafnlega mikla annsemd fyrir því hversu þetta mál mætti gagnsamlegan enda eiga sá hann ei annan líkara útveg en leggja sjálfan sig í hættu að ei væri fyrir hans leti í salt lagið sök hins krossfesta og réttindin undir fótum troðin. Víkst hann skjótlega undir kóngsins sendiboð og siglir til Noregs þetta sumar. Fóru þá af Íslandi margir hinir ríkari menn, Hrafn Oddsson, Þorvarður Þórarinsson, Sighvatur mágur hans með umboði löglega teknu af bræðrum sínum Lofti og Sturlu til þess að svara og sækja Oddamál og Einar Þorvaldsson er Vatnsfjarðarkirkju hélt fyrir Árna biskupi. Þá sigldi og Þorsteinn Halldórsson, Ketill Loftsson, Brandur Andrésson og margir aðrir. Það sumar tók og Sturla Þórðarson við lögsögn en áður hafði Þorleifur hreimur.

Þeim biskupi fórst vel og tóku Noreg og tók herra Magnús kóngur honum með mikilli blíðu. Á þessu ári var vígður Gregoríus páfi X en áður hafði páfalaust verið nær fimm vetur.

Í þennan tíma var í páfans hirð síra Sighvatur kórsbróðir af Niðarósi vin Árna biskups og fyrir hans bæn fékk þessi sami Sighvatur af fyrrnefndum páfa Gregoríusi það privilegium undir innsigli Hermanns er þá var poenitentiarius herra páfans að fyrrnefndur Árni biskup skyldi leysa mega þrjá tigu þeirra mála sem áður hefði hann ei vald til eftir þeim hætti sem það sama bréf vottar. Kom þessi sami síra Sighvatur á þessu ári aftur í Noreg með þeim tíðindum að þessi páfi Gregoríus hefði eftir tvö ár stefnt öllum erkibiskupum og ljóðbiskupum og þar með ýmislegrar tignar formönnum heilagrar kristni, utan þeim sem fullkomin nauðsyn tálmaði, í þann stað sem Leontium heitir til almennilegs þings, að allir þessir formenn skyldu komnir annan kalendas maímánaðar að tala um lausn hins heilaga Jórsalalands og að kalla þær þjóðir er Greciam byggðu aftur til almennilegrar trúar af þeirri þrætu sem þeir höfðu í staðið. En því að fyrrnefndur Árni biskup sá sig ei mega peningum ná af Íslandi svo að ei yrði hann of seinn til þessa fundar sótti hann á fund virðuglegs Jóns erkibiskups að þessu og að mörgum öðrum sínum málum, þeim sem áður eru sögð, og einkanlega um kirknamál á Íslandi þótt hann hefði það ritað í móti þeim beiðslum þessa Árna biskups að hann skyldi svo fram fara sem hann hóf upp. Og þegar Jón erkibiskup vissi hans girnd lét hann upp fyrir honum allan sinn vilja svo og að hann bannaði leikmönnum lög að segja um kristinn rétt. Gerðu þeir svo meðan þeir lifðu. Herra Jón erkibiskup hugleiddi þá lengd ferðarinnar og fjölskyldi þá er herra Árni biskup varð fyrir fulla nauðsyn að bera í þeim málum sem upp höfð voru á Íslandi en ei til enda færð. Gaf hann honum leyfi að fá mann fyrir sig til nefnds þings í Leonis. Tók þá nefndur síra Sighvatur þetta starf á sig og umboð með ráði herra Jóns erkibiskups að svara og já öllum þeim málum sem Skálholtsbiskupi heyrðu á þessu þingi. Leysti hann það umboð vel af hendi.
