Með sama hætti beiddist Árni biskup af Jóni erkibiskupi að hann dæmdi honum slíkt vald sem til Skálholtsbiskups heyrði yfir kirkju í Vatnsfirði undan Einari Þorvaldssyni. En Einar segir að Þórður föðurfaðir hans lét gera kirkju í Vatnsfirði og lét vígja með þeim máldaga að hann og hans réttir erfingjar hver eftir annan skyldu eiga forræði fyrir og varðveislu. Árni biskup svaraði svo að af því kallaði hann á um þessar kirkjur að honum sýnist að þeir megi þær ei halda né eiga með réttindum og að erkibiskup bauð honum svo í skyldu og hlýðni við guð og sig að hann rétti slíka hluti með valdi síns biskupslegs embættis með öðrum þeim hlutum er umbóta eru þurfa á Íslandi í Skálaholtsbiskupsdæmi og hann segist og svo hafa skilið jura að þau segja biskup eiga vald yfir kirkjunum og öllum þeirra eignum en leikmenn eða svo lærðir menn mega þær með öngvu móti að erfðum eignast og ei mega þar skildagar fyrir ganga, ei mega og kirkjurnar kaupast né seljast við verði utan mikils sáluháska og því fær enginn sá réttilega haldið þær né haft er svo kemst að.

Herra erkibiskup tók svo til máls: "Af slíkum skynsemdum að skilja sem nú hefur herra Árni biskup hér fram flutt beiðir hann oss að vér dæmum af Sighvati og bræðrum hans svo og af Einari Þorvaldssyni forræði og alla aftekju allra eigna þeirra kirkna sem fyrr voru nefndar að ónýttum þeim vörnum svo að aldrei síðan eigi þeir og þeirra erfingjar nokkuð tilkall kirknanna. Nú af því að heilagrar kirkju lög votta að ljótlegur kaupmáli eða afréttindis ómátulegur má ekki band fullkomna með réttu og af því að þetta mál er til vors dóms komið þá gerum vér þennan úrskurð í nafni föður og sonar og heilags anda, að vald og skipan, forræði og varðveisla Oddastaðar og Ólafskirkju í Vatnsfirði með öllu því sem þar liggur til, hvort sem það er tekið eða ótekið, neytt eða óneytt nema það eitt sem til kirkju þarfinda hefur haft verið, dæmum vér undir Árna biskup í Skálholti og hans löglega eftirkomendur honum og þeim eilíflega fyrir að ráða, og fyrirbjóðum Sighvati og bræðrum hans og svo þeirra örfum, Einari og hans örfum nokkurt ákall um þetta."

Var þetta gert í Björgvin þá er liðið var frá burð drottins vors tólf hundruð sjötíu og þrír vetur á Jakobsvökuaftan. 

Síðan er virðuglegur herra Jón erkibiskup hafði lokið á dómsorði um vald og varðveislu Oddastaðar þá bar Sighvatur þegar fram sína kærslu fyrir herra erkibiskupi og sagði Sæmundur Jónsson hefði fengið sex tigu hundraða vöru Páli biskupi þá er hann fór til vígslu með þeim hætti að Sæmundur skyldi taka biskupstíundir af svo mörgum bæjum ákveðnum í nánd Oddastað á hverjum tólf mánuðum. Skyldi þetta vera leigur af þessari vöru sem herra biskup hafði við tekið þar til er sex tigir hundraða væru greiddir í öðru lagi af Skálholtsstað Sæmundi eða hans örfum. Kallar Sighvatur það til marks að Sæmundur og hans arfar höfðu æ tekið á hverju ári svo miklar biskupstíundir af sömum bæjum sem fyrr var sagt þar til er Árni biskup tók þær af Oddaverjum. Árni biskup svarar að ei kunni hann í móti að mæla að þetta hefði svo farið sem Sighvatur flutti en sagðist ei vita hvort ættmenn Sæmundar höfðu fyrir þessa eða einhverja aðra grein haft og sér kallað biskupstíundir þessar. Þorvarður Þórarinsson leitaði þá að sanna sögu þessa með Sighvati mági sínum. 
