Eftir lyktað mál þeirra biskups og Egils sneri hann ferð sinni ofan til Bæjar og reið með honum margt fólk.

Á þeim degi varð sá atburður að sá maður er Marteinn hét og var Ívarsson og ráðamaður var lengi á Helgafelli með herra Ólafi ábóta Hjörleifssyni reið á aðra hönd herra Árna biskupi og stórlega nær honum. En er þeir voru komnir fram um bæinn í Kálfanesi hjó voveiflega með mikilli öxi til þessa manns, Marteins, sá maður er Guðlaugur hét og var Tannason. Kom höggið á handlegginn nær öxlinni og varð mikill áverkinn svo að blóð það sem af undinni sprændi hljóp stórlega mjög á klæði Árna biskups. En sú var sök millum Marteins og Guðlaugs að Marteinn hafði í vopnaskipti vegið í Dölum Tanna föður Guðlaugs en í hefnd hans var þegar veginn Páll bróðir Marteins ei fyrir aðra sök en hann skaut undir fyrrnefndan bróður sinn skjótara hesti en þeim sem áður reið hann og kom honum svo undan bana en flýði ei sjálfur sem hann ætti ei um að vera. Málin voru í dóm lagið og féllust vígin í faðma. Enn því að þessi sami Guðlaugur var þá barn að aldri og ekki að spurður að sættum þóttist hann missa föðurbóta við Martein. Herra biskup varð af tveimur sökum framast reiður þessum sama Guðlaugi. Var sú hin fyrri að hann þóttist að fjölhöggi hafður nálega og mikil von á að á hann mundi komið hafa höggið ef af honum Marteini hefði stokkið þar sem drjúgum lágu saman axlir þeirra. En sú önnur að honum þótti fyrir sína návist hafa tekið verið frekt til óhappsins því að Marteinn hafði ei varast umsátir. Hann kallaði og Martein sýknan þar sem áður var dæmt málið og veittar tryggðir. En Guðlaugur mat lítils þykkju biskups um þetta því að hann hafði á sér stórar skriftir um stund og stórmæli Árna biskups þar til er hann gekk til sættar við hann bæði fyrir þann ósóma er biskupi þótti til sín ger og þann áverka er Marteinn fékk af honum. Voru mál þeirra dæmd á alþingi en þó stóð Guðlaugur undir skriftum hörðum um stundar sakir. Hafði hann og tveim sinnum öðrum leitað mein að gera Marteini. En um síðir líknaði herra biskup Guðlaugi fyrir bæn herra Þórðar Hallssonar á Möðruvöllum og tók af honum sína óblíðu. Marteini varð langt mein að sárinu og varð þó alheill um síðir.

Herra biskup fór þaðan út í Melasveit og skipaði þeim hlutum sem honum þótti nauðsynjar til standa. Eftir það sneri hann til Nesjanna og svo heim á leið. Þetta haust sigldi herra biskup Jörundur. Þaðan sneri Árni biskup suður um heiði og var heima í Skálholti þann vetur og var sá hinn fimmti hans biskupsdóms.

Um vorið reið herra Árni biskup austur um ár og setti þann prest í Odda er Grímur hét og var son Hólmsteins bróður Þorgeirs í Holti og Jóns er átti Herdísi dóttur Jóns Örnólfssonar. Móðir Gríms var Guðrún dóttir Orms Breiðbælings Jónssonar. Hafði þann stað áður haldið Sighvatur Hálfdanarson með bræðrum sínum sem fyrr er getið en þars hann væri í fyrstu hinn gildasti af mótstöðumönnum biskups tókst brátt með þeim hinn mesti blíðskapur sá er lengi hélst. Fór hann þá í Skipaholt þar sem Árni Jónsson bjó áður fyrri, mágur hans. Og á þessum vetri setti hann fullkomlega kristindómsbálk saman með ráði Jóns erkibiskups er hann lét síðan fram halda eftir því sem sagt mun verða. Má sá hver er forvitnar hvílíkur hann er, lesa svo sem í honum stendur skrifað orð fyrir orð.
