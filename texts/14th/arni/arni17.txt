Það sumar andaðist sá maður úr skipinu er Eyjólfur hét sonur Þórðar í Langaholti. Hann hafði verið í mötuneyti með þeim mönnum er annar hét Ólafur sonur Halldórs langs er þá bjó í Húsagarði en annar hét Þórður og var kallaður kuggur son Ásmundar er búið hafði á þeim bæ í Vestmannaeyjum er nú er kenndur við konu hans Vilborgu móður Þórðar því að hún lifði honum lengur. Þórður í Langaholti þóttist missa peninga þeirra sem hann hugsaði á hendur mötunautum sonar síns til eftirleitanar. Þetta mál fékk hann á hendur Þorvarði bónda til sóknar. Hann bar það á Ólaf en Ólafur synjaði alls nema matskála nokkurra þeirra sem þeir hefðu haft á borði. Það eitt kvaðst hann ei til skiptis borið hafa. Þorvarður ætlaði honum ei annað en heimta með frekju frásögn þeirra hluta.

Ólafur sótti Árna biskup að málinu en því að hann hafði séna bók spámannsins þess er svo mælir: "Leitið þér lagadóms, hjálpið þeim sem þrengdur er," hugleiddi hann að þessi maður mundi ofsóttur verða ef ei hylpi hann honum. Af því átti hann nokkrar stefnur við fyrrnefndan Þorvarð um þetta mál. Honum eirði illa þar sem hann hafði miklar hugarhræringar þar er biskup ógnaði honum sverði heilagrar kirkju ef hann léti ei Ólaf ná með eiðum að synja þess er á hann er borið því að Þorvarður kallaði óskylt að eiðar komi fyrir sumt en sumt væri við gengið. Biskup svarar að móti af heilögum decretalibus að ei ætti fyrir viðgöngu lítils hlutar vítislaust að fyrir koma um allt það sem menn vildu á hann bera svo að ei næði hann undanfærslum.

Um síðir varð það með biskups trausti að Ólafur skyldi eið vinna eftir landslögum fyrir málið og eftir löglega biðstund gekk Ólafur til eiðs og sór. En þá er vottar hans skyldu sanna eið hans eftir því sem þeir höfðu heitið honum og biluðu þeir allir, sigraðir með fortölum eða ógnarmálum Þorvarðs, og kallaði hann Ólaf fallinn að máli. Biskup segir að væri unninn með ógnarmálum og óeinurð þeirra sem áður höfðu nýjátað eiðnum. Um síðir með góðra manna tillögu var málið í dóm lagið og dæmt. En á þessari stundu töldu hvorugra vinir fyrir Þorvarði að ei þyrfti hér dóm á að hafa annan en Ólafur væri sannur að sök og við gengið við málinu.

Þorvarður gekk þá til dómsmanna og segir: "Segið upp dóminn en hann mun eg að öngvu hafa nema mér getist vel að honum."

Biskup var nær og mælti: "Eg fyrirbýð yður að segja upp þennan dóm nema Þorvarður játi að halda hann í alla staði."

Dómsmenn þóttust vant við komnir og vildu hvorugum í móti gera ef þeir sæju að svo mætti með réttu vera. Nú því að þeir trúðu biskupi framar til sannsýni sögðu þeir ei upp dóminn. Þorvarði eirði það illa og lét Ólafi ei óhætt skyldi vera ef hann legði ei þetta mál á hans vald. Biskup fyrirbauð Ólafi það og kvað Þorvarð ei mundu gera honum nokkuð mein þótt hann léti grimmlega þar sem mál voru handsöluð og dæmt að lögum. Skildust þeir biskup og Þorvarður með fullkominni óþykkt og missætti. 0

Sá hlutur bar enn um til missættis biskups og Þorvarðs að einn lítill bóndi og miðlungi orðsæll sá er Sturla hét vildi ei selja Þorvarði geldinga sína svo ódýrt sem hann vildi. Litlu síðar bar svo til að á einum litlum bæ var soðið um dag. Þeir menn komu fyrir Þorvarð og sögðu að þessi maður Sturla hefði hlaupið inn í húsin voveiflega og gripið höfuð af sauð úr katlinum og hlaupið í burt með og runnið þeim skjótt hvarf. Þorvarður bar málið á Sturlu og hét honum fjötri því að hann þrætti þessa áburðar. Hann sótti biskup að þessu máli og sagði sig ósannan að sök. Biskup spurði hvað manna að honum bar sökina. Hann sagði honum.
