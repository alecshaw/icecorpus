Um þessa hluti samdi þeim ekki: Að sá sé lögmaður yfir kristnum rétti sem kóngur skipar til, svo og um dóm og prófan hversu hver er löglega til arfs getinn, svo og um þá klausu er stóð í kristindómsbálki að þar sem á greindi guðs lög og landslög skyldu guðs lög ráða.

En þó að ei félli allt saman með þeim urðu margir góðir menn fegnir þessari friðsælu, þeir sem hlutlausir voru allrar undirhyggju þeirrar sem eftir kom. Fór herra biskup heimleiðis og þeir menn sem þangað höfðu komið til þessa máls. Þeir biskup og herra Loðinn skildust þá líklega með yfir bragði og gaf hann biskupi landtjald gott það sem hann hafði áður haft á sandinum og á þingi því að biskup hafði honum áður veitt heimboð og sæmilegar gjafir. Voru þeir þá kallaðir sáttir. Sigldi Loðinn nokkru síðar og herra Þorvarður.

Á þessu ári varð það tíðinda í Noregi að Eiríkur kóngur fékk Margrétar dóttur Alexanders Skotakóngs í Björgvin. Voru að þeirri veislu herra Jón erkibiskup og aðrir innlenskir biskupar. Þá var Auðun hestakorn hæstur í ráði með kónginum.

Eftir þetta flotnuðu upp margir öfundarmenn lærdómsins, þeir sem sinn munn höfðu byrgðan sakir vanmáttar meir en góðvilja, meðan sannur faðir fósturjarðarinnar lifði og sæmd klerkanna, hinn mildi Magnús kóngur. Kom þá fram það spámæli er hann talaði nokkrum vetrum fyrir sitt andlát þá er hann sat með fám mönnum í sínu herbergi og tók svo til orðs að þetta líf væri ófrjálst og með margháttuðum skapraunum og erfiðlegum og þeir væru sælir er deyja skyldu. En þeim sem hjá voru og ei litu á annað en hóglífi og náðir, frið og farsælu hans þóttust ei skilja hví hann mælti slíkt, spurðu hvar fyrir hann talaði þetta.

Hann segir: "Má vera yður þyki sem eg hafi litlar mæður eða vanda í mínu ríki en mér þykir margar vera og miklar. En þó að mikill og margur vandi sé að stýra með hófsemd miklu ríki þá líst mér sá hæstur að tempra dómagreinir á milli lærdómsins og leikmanna svo ei verði stór missmíði á."

En þeir sem við hann töluðu mæltu: "Svo líst oss sem sá verði yður ei mikill."

Hann sagði: "Svo mikill þykir mér hann að sælli væru liðnir en lifendur. Þá munuð þér vita í hverju eg hefi staðið," og strauk um ennið, "er sjá hausinn hefur í moldu verið þrjá vetur."

Bar og þar raunir á skjótlega að forráðsmenn ríkisins þeir sem ráð kóngsins voru kallaðir vildu að litlu hafa þær skipanir sem nýnefndur Magnús kóngur og Jón erkibiskup höfðu skipað með sönnum röksemdum, brjótandi þær niður með sínum kappsemdum. En hirðirinn sá sem ei var veikur heldur staðlegur stólpi sannleiksins vildi heldur sitja fyrir reiði þeirra og harðindum en þegja yfir sannindum en þeir samneyttu þeim er hann bannsetti, vanvirðandi vald heilagrar kirkju og lyklana Péturs en gáfu honum sakir á svo búið ofan svo sem hann væri niðurbrotsmaður kónglegs valds og neyddi almúgann úr hófi en héldi lærdóminum ranglega upp á leikmennina. Laust þessi hvass hvirfilvindur fyrst hjörtu þeirra manna sem Noreg byggðu og knúði þar kappsamlega kirkjunnar formenn en dreifðist síðan til vors útskaga.

Nokkru síðar komu margar misþykkjugreinir upp hér á landi milli manna. Fyrrnefndur herra Ásgrímur heimti skatta og þingfararkaup að heimamönnum staðarins í Skálaholti en biskup bannaði að þau væri greidd því að honum þótti ótrúlegt að kóngur mundi pynda vilja Skálholtsstað um það að frelsaður var Hólastaður. Þar kom um síðir að þetta var greitt af heimamönnum því að þeir sátu ella fyrir lögleysum og reiði Ásgríms.
