Á þessu sumri sigldi af Íslandi Hrafn Oddsson. Þorvarður var og þann vetur í Noregi. Þennan tíma hljóp mikill metnaður til herra Ásgríms. Var hann þá og mjög bundinn fyrir kóngs boðskap. Voru og þær einar fréttir af Noregi að þar skeikaði mjög stjórnin sem líklegt var að slokknuðum svo björtum landsins lampa sem var Magnús kóngur þeim sem sanna raun sanns góðvilja sýndi að um sína daga var mjög í loga af eldi tvennrar elsku sjálfs guðs og sinna náunga en í hans stað væri kominn son hans sá er barn var að aldri og ei hefði jafnframt sínum föður kennt hve sætur sannleikurinn var. Tóku mál fyrir hann lendir menn svo að nálega voru öngvir hlutir refsaðir þeir sem landstjórn heyrðu. En hinir sjúku hötuðu Jón erkibiskup sinn sannan lækni þann sem ei lét af að hirta þeirra lýti og vildu hann svipta sínu valdi sem raun bar á. Af því gömbruðu óvinir náðanna og frelsis heilagrar kirkju er þeir trúðu sig skjótt mundu fram koma sinni fýsi. Óx og mjög af fyrrsögðum sökum misþykki þeirra biskups og Ásgríms er hann kenndi fyrir sitja, skylda sína frændur og vini þrengda móti lögunum af þeim er umfram rétt vildu ráða lögunum. Mörg önnur málaferli stóðu í milli þeirra. Bæði kallaði biskup land undan honum á Baugsstöðum og erfiðaði honum í mörgu þar sem honum þótti það með lögum gera mega.

Þennan vetur átti Ásgrímur för á Síðu austur að herða að fyrrnefndum sakamönnum að þeir jáðu honum utanferð sinni, fé eða öðru tillæti. En herra biskup ritaði til hins kærasta vinar síns Runólfs ábóta í Veri að hann minnti þá á leynilega að þeir birtu í öngvu vilja sinn eða ætlan fyrir Ásgrími að ei hefði hann fyrir það hólsmun. Hann bað herra ábóta virða hvílíkar honum þóttu sakir þeirra að guðs lögum, svo og bað hann þennan sama ábóta skynja orð og tiltæki herra Ásgríms og gera sér kunnugt hverju hann færi fram. Ábóti gerði allt þetta og urðu bændur fegnir er þeir áttu von nokkurs varnarmanns og létu Ásgrím ei fang á sér fá þá er hann reið austur þangað. Herra Runólfur ábóti ritaði og til biskups hver orð herra Ásgrímur talaði á þingi í Kirkjubæ og svo hvað þeir töluðu með sér að Ásgrími þótti mikið að missa vináttu biskups og vildi þar allt til vinna það er hann mátti af sjálfs síns efni og betra allt og bæta það sem hann hefði mótdrægur verið heilagri kirkju og svo að hann bað herra ábóta eiga hlut í að þeir mættu sáttir verða svo að vandræðalaust mætti standa til þess er kóngur og erkibiskup greina allt það er milli manna stóð, taldi þetta vera hina mestu nauðsyn allra þeirra sem undir þeim bjuggu. Hann bað og aðra eiga hlut í að hann næði að halda Baugsstöðum framleiðis og mælti þetta allt með áhyggjusvip miklum.

En er biskup vissi þessar greinir tók hann senn úr að það væri yfirdrepskapur Ásgríms að láta fyrir þeim manni líklegast er biskup trúði framast því að það mátti alla tíma djarflega segja að hjá Runólfi ábóta mundi annar endir mála Árna biskups. Þeir urðu og sáttir á það að bændurnir urðu ekki sekir þótt þeir vildu halda lög og svarið en ganga ei undir þyngri lýðskyldu. Herra ábóti bað og biskup minnast á hversu hátt hann tók herra Ásgrím í fyrstu og að sveigja slíkt sem honum þótti mátulegt vera að höldnum guðs rétti í alla staði.
