Herra Árni biskup er þessi frásögn er af skrifuð var sonur Þorláks Guðmundssonar gríss og Halldóru dóttur Orms í Holtum. Hann var fæddur á því ári sem Magnús biskup Gissurarson andaðist. Hann fæddist upp með föður sínum og móður. En þau bjuggu í þenna tíma að Svínafelli að ráði Orms Svínfellings og voru þar meðan hann lifði og nokkra stund síðan að ráði Ögmundar Helgasonar er þá hafði fjárforráð sona Orms. En síðan peningar eyddust fyrir sonum Orms að Kálfafelli fóru þeir byggðum sínum til Svínafells en Þorlákur varð fyrir sakir magnsmunar að skipta byggðum. Fengu þeir honum þá Rauðalæk og fór hann þangað. Þar gekk fé af hendi honum og undi hann sér lítt þann tíma er sundurþykki gerðist millum Sæmundar Ormssonar og Ögmundar Helgasonar. Og eftir víg Ormssona þoldi hann ei. Fór hann þá með öllu liði sínu á Reynivöllu í Kjós til Jörundar Sigmundssonar er átti Guðrúnu dóttur hans. Þessi voru þá á lífi börn Þorláks: Magnús var elstur af sonum hans, þar næst Ormur. Árni er fyrr var nefndur var yngstur en af dætrum hans var elst Ásbjörg er átti Helgi sonur Lofts Svartssonar. Þessi Loftur átti Guðrúnu dóttur Hamra-Finns, systur Bjarna föður Finns í Selvogi og Þóru er átti Þormóður á Gufunesi, faðir Svarts. Þeir feðgar bjuggu fyrst að Kálfafelli áður þeir keyptu Skálarland að Sæmundi Ormssyni. Loftur var elstur barna þeirra Ásbjargar, þar næst Bjarni prestur, þá Magnús prestur, þá Árni er síðan varð biskup. Torfi prestur var laungetinn sonur Helga. Átti hann þennan son áður hann fengi Ásbjargar. Þessar voru dætur þeirra Helga: Þuríður, Guðný, Halldóra, Agata abbadís. Guðrún er áður var nefnd, dóttir Þorláks, átti engi börn þau er menn séu frá komnir. Hin þriðja dóttir Þorláks var Þorgerður er fyrri átti Guttormur körtur og var dóttir þeirra Halldóra er átti Kolbeinn Högnason. Þessa Þorgerði átti síðar Klængur Teitsson og var þeirra dóttir Ásta er átti Ívar hólmur.

Þorlákur og lið hans var eitt ár á Reynivöllum. Þaðan fóru þau til Hofs á Kjalarnes og voru einn vetur fyrir búi Ólafs Jónssonar föður Jóns og Styrkárs. Þaðan fóru þau Þorlákur í Skál austur og bjuggu þeir mágar báðir þar þau misseri. Helgi bóndi og allt lið hans lagði svo mikla elsku til Árna klerks að hann gerði sitt allt heimilt til þess sem hann vildi hafa því að hann sá þennan mann fyrir sakir atgervi og góðvilja og allrar framkvæmdar vera mundi höfðingja sinna frænda og trúði honum mundi meiri tignar auðið en þá var fram komið og vottaði það oftlega. Rækti Árni þetta allt saman þá er hann var biskup orðinn framarlega við Helga og öll börn hans.

Þessi Árni var fyrrum á unga aldri fálátur og aktaði mjög ýmislegar íþróttir, hagleik og áskurð og allt trésmíð, rit og bóknám og allar klerklegar listir. Var hann af þessu öllu saman fáskiptinn við almenning. En þaðan frá er Þorlákur fór frá Rauðalæk gerði hann sig léttan við alþýðu og átti hann alþýðlega gleði. Hélt því fram til þess er hann var í Skál. Þá fór hann til skinnleiks í Kirkjubæ með öðrum mönnum og í þeim sama leik rak hann niður annað kné á arinhellu þar í stofunni svo að sprakk mjög. Lá hann af því í rekkju nær viku. Þaðan af var hann aldrei að þess kyns leik né að dansi hvorki áður né síðan og kenndi sig í þessu mundi hirtan af óskynsamlegri skemmtan.

Um vorið fór Þorlákur byggðum til Svínafells og hafði Magnús þá mest búráð en Árni var þá stundum í Þykkvabæ með Brandi ábóta, stundum í Skál með fyrrnefndum mági sínum, stundum í Kirkjubæ með Grími presti Hólmsteinssyni en stundum að Kálfafelli með Þorsteini ábótasyni en lengstum heima að Svínafelli. Fór hann í þessa alla staði nokkra vetur til þess er menn þóttust þurfa í hagleiksgerðum. Hélt þessu fram nokkra vetur þar til er Magnús bróðir hans fékk Ellisifjar dóttur Þorgeirs úr Holti. Voru þeirra börn Andrés prestur og Guðfinna er átti Þorsteinn Hafurbjarnarson. Lagði þá Árni fram allan sinn hlut af peningum þeim sem faðir hans varðveitti við hann utan hest og ígangsklæði, réðst þá í burt frá Svínafelli sakir sundurþykkis þess er varð milli þeirra frænda, mest um giftingu Þorgerðar systur hans, og fór í Þykkvabæ til fyrrnefnds Brands ábóta og batt sig honum á hendi og gerðist hans klerkur því hann sá þennan mann mikinn atgjörvimann í hagleik og riti og hvassan í skilningi til bóknáms svo að um þann hlut var hann formenntur flestum mönnum að jöfnu námi.

Þessi sami Brandur ábóti talaði svo til sinna lærisveina að öngvum manni kallaðist hann jafnminnugum kennt hafa sem Jörundi er síðan var biskup á Hólum en öngvum þeim er jafnkostgæfinn var og jafn góðan hug lagði á nám sitt sem Runólfur er síðan var ábóti í Veri. Til Árna er fyrr nefndum vér talaði hann svo að hann skildi þá marga hluti af guðlegum ritningum er hann þóttist varla sjá hví svo mátti verða.

Nokkru síðar kallaði Einar erkibiskup Brand ábóta til sín og fylgdi þessi sami Árni klerkur þá með honum til Noregs og var þá fyrst messudjákn og hafði tekið vígslur af Sigvarði biskupi. Herra erkibiskup skynjaði brátt hvílíkrar röggsemdar Brandur ábóti var og með umráði og samþykki kórsbræðra kaus hann nú nefndan ábóta til biskups og vígði til Hóla. Í þessari ferð fór Árni djákn jafnlega milli kónganna Hákonar og Magnúsar og Brandur er þá var biskup orðinn og gerðist þá þegar mikill kunnugleiki á milli Magnúsar kóngs og þessa sama Árna, sá er aldrei þraut á meðan þeir lifðu báðir.

Og í þessari ferð herra Brands biskups varð það mark á einum veisludegi að Hákon kóngur sá öngva réttu fram koma fyrir Árna klerk og hans mötunaut þá sem fram komu fyrir kennimenn þá er á kóngs borði voru.

Mælti hann: "Hvað hafa nú prestar biskups?"

Má af því hugsa hvílíkar hans meðferðir voru að hinn vitrasti maður hugði hann æðri mann að vígslu en hann var. En þá er biskup fór til Íslands fylgdi Árni honum til Hólastaðar og var þar heima með honum vel virtur það ár sem biskup lifði.

Að honum liðnum sendu Norðlendingar þennan sama Árna í Skálaholt á fund herra Sigvarðar biskups og beiddu að hann sæi og setti mann fyrir kennimenn fyrir norðan land og yfir staðinn á Hólum. Og er hann kom í Skálaholt vissi biskup skjótt af honum hvern skaða Hólastaður hefði fengið í fráfalli síns formanns og hvers Norðlendingar þyrftu við. Tók hann það ráðs með samþykki hinna vitrustu manna að hann gaf prestsvígslu þessum sama Árna djákna og skipaði hann yfir stólinn að Hólum að stjórna lærðum mönnum og ólærðum þar til er sú kirkja fékk sinn formann. Gerði hann því svo að þessum síra Árna voru kunnastar framferðir Brands biskups og hvar þá var hverju máli komið í hans biskupsdæmi. En þegar margir vitrir menn vissu hversu honum fór það sköruglega af hendi og trúðu að þessi hans fyrirfarandi framferð mundi vera forynju hinnar fremri tignar sem síðan bar raun á.

Maður hét Oddi. Hann var djákn að vígslu og átti vel peninga. Hann átti sér konu, Ólöfu Broddadóttur, og með frænda ráði voru þar vottar að heitorði. Að þessu ráði var með honum Gissur jarl Þorvaldsson er þann tíma bjó að Stað í Reyninesi og skyldu þau saman ganga að ákveðnum tíma. Séra Árni varð þessa skjótlega vís og því, að Heinrekur biskup og Brandur biskup eftir hann höfðu báðir súbdjáknum og öllum mönnum þeim sem sværu vígslur hans fyrirboðið að kvænast, lagði hann bann fyrir að þetta hið ósæmilega samlag væri bundið framar. Jarlinn reið þó til brúðkaups með Odda svo sem ekki væri um mælt og með hans ráði fór fram boðið.

En þegar þessi tíðindi komu fyrir síra Árna lýsti hann forboði yfir Odda og öllum þeim mönnum er að boðinu sátu. En þann dag sem jarl kom heim brá honum vá fyrir grön því að kirkja var byrgð að Stað og þá er hann spurði hví það gegndi var honum sagt. Nokkru síðar var fundur lagður til þessa máls og sóttu þeir báðir, síra Árni og jarl, þenna fund. Bar jarl fram fornan landsið og sjálfs síns dæmi og margra annarra manna til þess að þess háttar hjónalag sem var með Odda og hans konu hefði lengi verið lofað en það var ófyrirsynju nokkuð sinn fyrirboðið. Síra Árni sagði að móti að páfarnir er öllum lögum eiga með réttu að ráða hefðu svo freklega afnumið og fyrirboðið þess kyns samlag undir pínu fullkomins banns. Um síðir létti jarl fyrir sönnum skynsemdum og staðfesti síra Árna og tók lausn af honum og allir boðsmenn. Sór Oddi af hendi sér konu þá sem hann hafði sér ætlað.

Að skilnaði mælti jarl við síra Árna: "Þess vænti eg frændi að flestum munir þú verða ekki fyrirlátsamur þótt þú eigir málum að skipta þar sem þú lést ekki fyrir mér."

Reið síra Árni eftir það heim til Hóla en jarl til Staðar.

Þennan tíma er Jörundur biskup var vígður til Hóla af Hákoni erkibiskup og skipaður yfir allt land sakir elli og vanmegns Sigvarðar biskups vissi hann honum nauðsynlegan þann fulltingismann er hann styrkti og styddi í öllum nauðsynjum kirkjunnar. Sá hann öngvan mann annan betur fallinn til þessa starfs en síra Árna og því sendi hann hann í Skálaholt og tók herra Sigvarður harla gjarnan við honum. Var hann þar þá tólf mánuði. Á því ári andaðist Sigvarður biskup og veitti síra Árni honum graftlega þjónustu.

Þetta sumar tóku hinir vitrustu menn með samþykki herra Jörundar biskups það ráð að skrifa síra Árna til utanferðar að fara með bréfum er það votta að menn á Íslandi beiddu virðuglegan herra Jón erkibiskup er kosningi átti að ráða að hann veldi fyrrnefndan Árna til biskups í Skálaholti. Hann tók þessu nokkuð seinlega. En þó fyrir sakir bænastaðar allra hinna bestu manna sigldi hann með bréf þeirra og kom á erkibiskups fund en hann gaf ei samþykki að sinni til þessa bænastaðar er af Íslandi kom og kaus til biskups síra Þorleif in dominica laetare Ierusalem. En hann andaðist eftir páskaviku. Var þá síra Árni kosinn og confirmatus in festo sancti Leofredi til Skálaholtsbiskups og vígður in commemoratione sancti Pauli apostoli. Á því ári var vígður Erlendur biskup til Færeyja.

Eftir það er Árni hafði biskupsvígslu þegið af fyrrnefndum herra Jóni erkibiskup bjó hann ferð sína til Íslands. Leiddi hinn sami erkibiskup hann út harla sæmilega og veitti honum í vingjöf decretalia cum apparatu. Vottaði hann í vígslubréfi herra Árna biskups að ei var fyrir það Þorleifur fyrri kosinn að vera biskup heldur en Árni að hann fyndi nokkurs konar löst vera á hans meðferð eða lifnaði því hann reyndi hann vera bæði vitran og góðviljaðan til allra nauðsynlegra hluta og biskupslegra þarfinda og það bauð hann hans undirmönnum í krafti guðlegrar hlýðni að þeir tækju við honum vel og sæmilega og sæmdu hann sem sinn föður og forstjóra og heyrðu hans kenningar. Það vottaði og Magnús kóngur í sínu bréfi að honum var þessi sami Árni kunnugur að góðum hlutum og því bað hann og bauð öllum sínum þegnum en hans undirmönnum á Íslandi að þeir tækju hann vel og sæmilega og virtu hann og tignuðu í öllum þeim hlutum sem til heyra kristilegri hlýðni, heilagri kirkju til sæmdar svo sem andlegum föður.

Eftir það er Árni biskup hefur skilist við virðuglegan herra Jón erkibiskup in divisione apostolorum sigldu þeir skipi sínu á Eyjafjörð þvottdaginn eftir assumptionem beatae virginis og litlu síðar fundust þeir herra Jörundur biskup og fékk Árni biskup honum þau bréf sem erkibiskup sendi honum. Stefndi hann þá saman fólki og voru þar frammi höfð erindi erkibiskups og þær siðbætur sem hann hafði þeim boðið. Eftir það riðu þeir báðir samt suður um Kjöl og komu í Skálaholt in decollatione beati Iohannis.

Stefndi Árni biskup þá fund við presta og bændur. Lét hann upp lesa boðskap erkibiskups og stóðu þar þessir hlutir í að allir menn knéfalli með upphaldandi höndum þann tíma í messunni er haldið er upp holdi og blóði vors herra, og svo þá er borið er til sjúkra manna, svo og að engi maður festi sér mey eða konu til eiginorðs áður en lýst væri í kirkjum þrem sinnum, svo og að frillumenn skulu fyrirbjóðast að taka Krists líkama að páskum utan þeir festi frillur sínar til eiginorðs eða skilji við þær fullkomlega, svo og að allir staðir og tíundir skyldu gefast í biskups vald, svo og að enginn skyldi byggja dautt fé á leigu. Tók alþýða manna vel þremur hinum fyrrum greinum en um staðamál og okur var seinlega tekið. Síðan sendir hann þennan boðskap um allt sitt biskupsdæmi. Tóku þeir honum er hann heyrðu síðar mjög sömu leið sem hinir fyrri.

Á þessu sama hausti og öndverðum vetri fór Árni biskup víða um Sunnlendingafjórðung. Var honum játað hinum minnum kirkjum en þeir sem hinar ríkari kirkjur héldu voru mjög fastir fyrir. Oddastaður var þá kallaður kaupa land af þeim er hann héldu og vildu þeir einskis máls á ljá né grein á gera hvað kirkja ætti og fór herra biskup heim við svo búið og var heima þann vetur.

Eftir þennan vetur liðinn kemur vorið og hafði Árni biskup hönd á Oddastaðarmáli. Lét hann þá raunarstefnu stefna til þess hvort Oddastaður væri kirkjueign og er að þingi kom reið hann til þings og krafði dóms um þetta mál. Var þá dæmt að Oddastaður var kirkjueign. Og svo þar með slíkar eignir sem henni bárust.

Á því sama þingi krafði biskup staðar í Hítardal. Þar hafði klaustur verið. Ketill Loftsson er þar bjó vildi hann ei upp gefa. Biskup bjóst þá til að bannsetja hann þá þegar á þinginu. Og er fyrrnefndur Ketill sá að það mundi ei fyrirfarast jáði hann að greiða af hendi staðarins fé að sinni þeim sem biskup vildi en kallaði það þó ekki rétt. Skaut hann og margir aðrir sínu máli á kóngs dóm en biskup jáði því ef hann yrði samþykkur erkibiskupi en ella sagðist hann einum saman erkibiskupsdómi hlíta mundu yfir þetta mál. Að ákveðnum tíma sendi biskup Ólaf ábóta og Runólf ábóta og Þorgrím prest Magnússon til viðtöku staðarins fjár en þeir komu aftur með þeirri sögn að ekki var laus staðurinn eftir því sem ætlað var. Fyrir þetta fjárhald bannsetti Árni biskup Ketil eftir ráði lærðra manna sinna in translatione sancti Thorlaci episcopi Schalholtensis. 

Þetta sumar reið herra Árni biskup fyrir norðan Sólheimajökul og rak biskupslegt embætti um Austfirðingafjórðung og eftir tilskipan herra Jóns erkibiskups hóf hann tilkall á alla staði þá sem áður héldu þess kyns eignir. Fékk hann vald yfir flestum stöðum utan Þvottá og Hallormsstöðum. Gengu því Austfirðingar léttlegar að þessu að hinn sæli Þorlákur með ráði herra Eysteins erkibiskups hóf það sama tilkall á Svínafelli til Sigurðar Ormssonar og hann jáði biskupi þeirri kirkjueign. Voru og eftir þessu dæmi velflestir staðir í hans vald gefnir í Austfirðingafjórðungi. En eftir kirkjuvígslu og messu skipaði biskup Sigurði staðinn í lén og af þessu tiltæki biskups hófst sá vandi að höfðingjar í

Austfjörðum skipuðu staði biskupa allt til Árna biskups. En af því hann tók öll kirknaforráð af hverjum sem áður höfðu undir sig voru margir tregir til að segja sér af hendi það áhald sem þeir þóttust áður eiga.

Um haustið snýr biskup heim í Skálholt. Tók hann þá einkanlega að bera alla önn fyrir staðinn og hans eign. Var þá í burtu Jón Skúmsson er lengi hafði þar ræðismaður verið. Staðurinn var þá mjög af sér kominn sakir húsa en kirkja hrörnuð mjög að þökum. Nú því að biskup var áhugamaður mikill og stórmenni í lund og veitti mörgum mikið gott og varð því stórt í að ráða var þá til bús og staðar ger ei minni skuld en til þrjú hundruð hundraða. Varð sú skuld annarra fjölskylda seint algoldin.

Herra Árni biskup hafði oftlega fjölmennar veislur heima á staðnum og fóru þær með öllu kappi og stórmennsku því hans hugur var gjarn stórt af öðrum þiggja og svo harla gjarn stórt öðrum að veita. Fyrir slíka hluti og aðra því um líka varð hann stórlega frægur og mjög sóttur af alþýðu.

Hann sat oftlega yfir málum manna og þótt hann hefði ei veraldlegt vald sem hinn heilagi Ambrósíus biskup hafði á sínum dögum vildi þó hver hann til síns máls kalla meðan menn voru sjálfráðandi fyrir kónglegum valdsmönnum og þóttu þann tíma þau mál flestum mönnum best komin er hann sá yfir. Fékk hann af slíku mikið kalls og annsemd og þar fjárkostnað með. Mörgum mönnum sýndist hann oftar heldur halla gerðum á klerka en óvini sína. Virtu menn þá fyrstu sök til þess að hann vildi ei láta þá vanrefsaða vera sem hann átti yfir að dæma. Sú önnur að hann mætti fyrir það djarflega heimta réttindi fyrir sig eða sína vini í þeim hlutum sem aðrir þeim svara áttu í þeim málum sem hann átti ei yfir að dæma. En sú hin þriðja að hann gerði sér vini af óvinum í því er hann hélt þeirra hluta langt fram þó vinir hans væru í móti sem forðum gerði Jón Loftsson og endurtryggði þá óvinina með sæmdum eða fégjöfum. En það sem hann sýndist klerka harðlega dæma ef þeir gerðu leikmönnum aflaga var með fyrri nefndum þrem sökum sú hin fjórða grein að honum þótti ill þeirra föll. Fyrir því kostgæfði hann af þeim að venja öll ókynni svo að hvergi væri heilagri guðs kristni ósæmd að þeim. Mörgu sinni bar svo til ef þeir gengu glaðlega við hann að borði skipaði hann þeim fésamar vistir eða veitti aðrar hjálpir svo þeir máttu vel við sín málalok una.

Herra Árni biskup breytti og margri skipan hinna fyrri biskupa til miskunnsemdar. Hann skipaði að þau börn sem ei fengu skírn skyldi grafa utan við kirkjugarð en áður voru þau grafin fjærri vígðum stöðum sem sekir menn og kölluðu fáfróðir menn þau útburði. Veitti það og mörgu sinni að í þeim stöðum sem þau voru grafin fengu menn fyrir sakir eiginlegrar ótrúar og andskotans umsátar ýmislegar sóttir eða undursamlegar sjónir og margs konar mein sinna fylgjara. En síðan virðuglegur faðir herra Árni biskup eyddi þessari villu fengu menn í þeim stöðum sem þau voru síðan jörðuð ekki mein af þessari fjandans umsát. Fann og fyrrnefndur herra Árni biskup dýrðarfullt dæmi hins mikla Ágústínuss til þessarar skipanar, þess er heldur kveðst vilja vera sem þessi börn en ei vera. Það taka svo vísir menn að hann vildi heldur eiga þeirra heimvon. Það var og siðvani og skipan hinna fyrri biskupa að lík þeirra manna sem utan kirkju stóðu fyrir vanhagi sína og á þann tíma sem þeir liðu úr líkama og stóð þessi skrift á að lík þeirra skyldi ei í kirkju bera en grafa þó í kirkjugarði. En hann skipaði að hvers þess manns lík sem að kirkju ætti leg og í sætt var við kirkjuna skyldi í kirkju bera.

Það var og siðvani að þær konur sem á sæng önduðust skyldi grafa í kirkjugarði og bera ei lík þeirra í kirkju en hann skipaði að lík hverrar þeirrar konu er í sætt væri við kirkjuna þó að af sængarrekkju andaðist skyldi í kirkju bera. Skyldi kona ganga með logandi kerti fyrir líkum þeirra kvenna er í sjúknaði höfðu með bóndum sínum börn alið en fyrir allra annarra líkum með öngvu kerti. Hann skipaði og í þeim sjúknaði sem þær áttu börn að fæða að þær skyldu vitja skrifta, husla og ólea ef þær væru banvænar þegar þær væru í sætt við heilaga kirkju en áður var þvert í móti þessu af biskupum boðið.

Um vorið eftir þennan vetur fóru menn á millum Árna biskups og Ketils Loftssonar þess er hélt Hítardalsstað og um síðir komu þeir saman. Sór þessi sami Ketill sér af hendi staðinn og hann skyldi hann aldrei kalla sína eign né sinna erfingja nema Jón erkibiskup eða Magnús kóngur dæmdu honum. Hann sór og að greiða staðinn af hendi á næstum fardögum og alla hans eign og að bæta það sem hann hefði brotið í óhlýðni og rangindum við heilaga kirkju og biskup sinn eftir hans dómi og þeirra lærðra manna sem hann vildi til kalla með sér og að halda aldrei stað móti biskupi sínum ef hann hefði rétt að mæla. Tók þá Þorgrímur prestur Magnússon sá er áður hafði þegið staðinn canonice við honum og allri hans eign á næstum fardögum sem áður var skilt.

Árni biskup hélt þá enn áfram Oddastaðarmáli en þeir bræður synir Steinvarar sem fyrr eru nefndir kölluðu staðinn móðurarf sinn. Þessi Steinvör, fyrrnefnd móðir þeirra, keypti hann með miklu fé að Birni Sæmundarsyni og Sæmundi Haraldssyni utan biskups ráðs. Síðan keypti Sighvatur hann að móður sinni hálfan og þóttist hann fyrir því meira í eiga en þeir Loftur og Sturla bræður hans. Nú því að fyrrnefndum Árna biskupi þótti mikið fyrir að fella stórmæli á þá bræður, ef nokkur mætti annar útvegur til finnast sá er heilög kirkja mætti fá sína sæmd, gerðu þeir samning á með sér að herra Árni biskup skyldi þola að þessir sömu bræður ættu búnað á stað og hafa þar góðan smið til kirkjuuppgerðar og fá honum efni til þeirrar smíðar en ef nokkur tálmaði smiðinn skyldi herra Runólfur ábóti og Þorsteinn Halldórsson er þá bjó að Hvoli og átti Ingigerði Filippusdóttur kveða á hvað fyrir skyldi koma. Þeir bræður skyldu og tregðalaust gefa upp staðinn og halda öngri hans eign ef sá úrskurður kæmi að biskup ætti þeirra kirkju að ráða og hennar fé af beggja hendi, kóngs og erkibiskups, og skyldi og svo standa sem þeir gerðu þótt þeir dæmdu öðruvís. Steinvararsynir skyldu og gjalda fé með stað nema þeir kóngur og erkibiskup kölluðu þá frjálsa þar af. Þeir skyldu og fé þetta út greiða að sumri nema þeir fengju af sér prófað á næsta þingi löglega með yfirsýn herra Árna biskups. Þeir bræður riðu heim og héldu það allt sem þeir urðu ásáttir.

Á þessu sumri sendi virðuglegur herra Magnús kóngur til Íslands Þorvarð Þórarinsson og Indriða böggul hirðmann sinn, þar með Sturlu Þórðarson með lögbók norræna og var þá eftir um sumarið játtað þingfararbálki og tveim kapítulum úr erfðabálki um festarkonubörn og um arfleiðing og þegngildi um allt land en ei fleira.

Að gervum þessum samningi um Odda seinkuðu margir þeir sem þvílík mál áttu að ganga að borði við biskup um þessar kirkjueignir sem þeir héldu. Höfðu flestir þá vörn fyrir sér að herra Jóni erkibiskupi mundu ókunnug kirknamál á Íslandi og sögðust ei trúa mundu að honum mundi sýnast að kalla þær af þeim ef hann vissi að þeim sem þær gáfu að upphafi skyldu ævinleg forræði þeirra undir sig og sína arfa en undan biskupum og lærðum mönnum.

Hrafn Oddsson er átti Þuríði dóttur Sturlu Sighvatssonar og þá bjó í Stafaholti stóð og mjög í móti biskupi um kirknamálin. Honum hafði herra Magnús kóngur skipað hálft Ísland. Hann sannaði fyrir almenningi að kóngurinn vildi ei samþykkja að bændur væru sviptir þess kyns eignum og ei heldur að þeir væru saklausir bannsettir. En biskup sagði að móti að það væri fals Hrafns en ekki kóngs orð og það voru frá upphafi kirkjulögin að ei skyldu leikmenn heldur klerkar varðveita allar kirknaeignir. En þótt ljótlegur kaupmáli og að réttindum ómátulegur væri á þessum kirkjum gerður átti það að standa í honum sem nokkru var nýtt en hitt sem fyrir öndverðu var ónýtt mátti öngva hefð gera né band og átti fyrir ekki að haldast. Nú þótt að biskup flytti fram slíkar skynsemdir fékk hann ei lærðan almúgann fyrir fortölum Hrafns. Ritaði herra Árni til Jóns erkibiskups og sagði hvar kirkjumálum var komið og svo hvað þá hindraði og beiddist af honum fulltings og að hann kenndi honum þær skynsemdir sem kirkjunnar óvinir og hans yrðu fyrir að láta.

Þetta sama ár er samningur var gerður við Steinvararsyni ritaði og fyrrnefndur Árni biskup til virðuglegs herra Magnúsar kóngs þess er hann trúði sannan og fullkominn vin kirkjunnar að með sínu kónglegu valdi byrgði munn á þessum hennar óvinum og sínum mótstöðumönnum. En þá er herra Magnús kóngur sá þessi bréf tók hann vel við hans málum en ritaði á móti sinni beiðslu svo sem að henni þeginni vildi hann fulltingja herra biskupi að fá framkvæmd síns vilja ef fyrir hans fullting fengi hann framkvæmd síns vilja. En sú var herra kóngsins viljabeiðsla að herra biskup skyldi eggja menn á Íslandi að taka við lögbók hans og sagði að honum var svo flutt að sakir burða, vígslu og framkvæmdar mundi hann mestu áleiðis koma um þennan hlut við landsfólkið. Hann tjáði og það fyrir honum að það væri biskupleg skylda að eggja fólk á þá hluti sem þeim væri bæði í sæmd og uppreist, siðbót og nauðsyn. Kóngurinn ritaði og hverninn hann tók beiðslu herra biskups að hann kallaði hann til sín með fullkomnum blíðskap og sagðist bæði hann og aðra hina bestu menn hjá sér vildi hafa og ráða um þennan vandahlut. Lét hann og fylgja þessu fagrar presentur, silfurker gyllt utan og innan, ormstungur tvær, buðk af electuario gott við frosti. Komu þessar til herra biskups annað sumar fyrir þing með fyrrnefndum Indriða böggul og brást hann vel við kóngsins sendiboð og lagði á allan hug að það fengi framkvæmd. Var og á þessu þingi lögtekin öll bók sú er kóngurinn hafði utan sent nema erfðabálkur var ei lögtekinn nema tveir kapítular er hið fyrra sumarið var játað.

Nú því að Árni biskup bar jafnlega mikla annsemd fyrir því hversu þetta mál mætti gagnsamlegan enda eiga sá hann ei annan líkara útveg en leggja sjálfan sig í hættu að ei væri fyrir hans leti í salt lagið sök hins krossfesta og réttindin undir fótum troðin. Víkst hann skjótlega undir kóngsins sendiboð og siglir til Noregs þetta sumar. Fóru þá af Íslandi margir hinir ríkari menn, Hrafn Oddsson, Þorvarður Þórarinsson, Sighvatur mágur hans með umboði löglega teknu af bræðrum sínum Lofti og Sturlu til þess að svara og sækja Oddamál og Einar Þorvaldsson er Vatnsfjarðarkirkju hélt fyrir Árna biskupi. Þá sigldi og Þorsteinn Halldórsson, Ketill Loftsson, Brandur Andrésson og margir aðrir. Það sumar tók og Sturla Þórðarson við lögsögn en áður hafði Þorleifur hreimur.

Þeim biskupi fórst vel og tóku Noreg og tók herra Magnús kóngur honum með mikilli blíðu. Á þessu ári var vígður Gregoríus páfi X en áður hafði páfalaust verið nær fimm vetur.

Í þennan tíma var í páfans hirð síra Sighvatur kórsbróðir af Niðarósi vin Árna biskups og fyrir hans bæn fékk þessi sami Sighvatur af fyrrnefndum páfa Gregoríusi það privilegium undir innsigli Hermanns er þá var poenitentiarius herra páfans að fyrrnefndur Árni biskup skyldi leysa mega þrjá tigu þeirra mála sem áður hefði hann ei vald til eftir þeim hætti sem það sama bréf vottar. Kom þessi sami síra Sighvatur á þessu ári aftur í Noreg með þeim tíðindum að þessi páfi Gregoríus hefði eftir tvö ár stefnt öllum erkibiskupum og ljóðbiskupum og þar með ýmislegrar tignar formönnum heilagrar kristni, utan þeim sem fullkomin nauðsyn tálmaði, í þann stað sem Leontium heitir til almennilegs þings, að allir þessir formenn skyldu komnir annan kalendas maímánaðar að tala um lausn hins heilaga Jórsalalands og að kalla þær þjóðir er Greciam byggðu aftur til almennilegrar trúar af þeirri þrætu sem þeir höfðu í staðið. En því að fyrrnefndur Árni biskup sá sig ei mega peningum ná af Íslandi svo að ei yrði hann of seinn til þessa fundar sótti hann á fund virðuglegs Jóns erkibiskups að þessu og að mörgum öðrum sínum málum, þeim sem áður eru sögð, og einkanlega um kirknamál á Íslandi þótt hann hefði það ritað í móti þeim beiðslum þessa Árna biskups að hann skyldi svo fram fara sem hann hóf upp. Og þegar Jón erkibiskup vissi hans girnd lét hann upp fyrir honum allan sinn vilja svo og að hann bannaði leikmönnum lög að segja um kristinn rétt. Gerðu þeir svo meðan þeir lifðu. Herra Jón erkibiskup hugleiddi þá lengd ferðarinnar og fjölskyldi þá er herra Árni biskup varð fyrir fulla nauðsyn að bera í þeim málum sem upp höfð voru á Íslandi en ei til enda færð. Gaf hann honum leyfi að fá mann fyrir sig til nefnds þings í Leonis. Tók þá nefndur síra Sighvatur þetta starf á sig og umboð með ráði herra Jóns erkibiskups að svara og já öllum þeim málum sem Skálholtsbiskupi heyrðu á þessu þingi. Leysti hann það umboð vel af hendi.

Margir hlutir gerðust þar um Árna biskup í þessari ferð er mikillar frásagnar væru verðir, frá sæmd þeirri er herra Magnús kóngur veitti honum og hann reið þann vetur um miðföstuskeið úr Björgvin og austur í Sarpsborg til móts við Valdimar Svíakóng og bræður hans. Á þeim vetri gaf Magnús kóngur Eiríki syni sínum kóngsnafn í Björgvin en Hákoni hertogadóm.

Nú því að herra Árni biskup hefur kunngert herra Jóni erkibiskupi hvar komið var staðamálum á Íslandi og þá voru til Noregs komnir formenn þeirra og beiddist hann ráðs og fulltingis um þessi mál. Byrjaði erkibiskup ferð sína um sumarið til Björgvinjar. Var þar fyrir Magnús kóngur og Árni biskup og fjöldi annarra göfugra manna. Var þá settur stefnudagur þriðja kalendas Julii að Oddastaðarmál skyldi rannsaka og dæmast af Jóni erkibiskupi. Magnús kóngur var beðinn að sitja hjá dómi en hann bauð að fá mann til páfa, þann er vel kynni að flytja þetta mál fyrir honum. Kóngurinn fékk þá Auðun er hestakorn er kallaður, hinn vaskasta mann til landslaga, og annan herra Þóri son Hákonar er var erkibiskup fyrir Jón erkibiskup, þann er vel kunni kirkjunnar lög að heyra af sinni hendi, að Sighvatur væri ei ofsóttur. En sú var sök til þess hví um Oddastað var kært að hann var frægstur af stöðum en mörg mál þóttu fullkomin hin minni þau er eina leið vissu við ef úr væri skorið um hið meira.

Á tilsettum degi þá er virðuglegur herra Jón erkibiskup hafði til sín kallað þá menn sem honum líkaði við þetta mál að hafa var fyrstur af þeim herra Árni biskup af Skálaholti er hann skipaði til að vera sóknarmann á fyrrnefndan Sighvat Hálfdanarson og á annan mann, Einar Vatnsfirðing. Sighvatur hélt Oddakirkju og átti að svara fyrir bræður sína Loft og Sturlu. Einar hélt Vatnsfjarðarkirkju og átti fyrir hana svörum að halda.

Fyrrnefndur Árni biskup bar fram sínar kærslur með þessum hætti: "Minn virðuglegur herra Jón erkibiskup, eg, Árni biskup, kæri fyrir guði og yður upp á Sighvat Hálfdanarson að hann heldur og kallar sér kirkju hins helga Nikulásar í Odda til forræðis og allra aftekna og bræðrum sínum. Nú fyrir því að Sighvatur á hér svörum að halda fyrir báða bræður sína um þetta mál þá beiðist eg að þér dæmið heilagri kirkju öll þau réttindi sem hún á að hafa en mér og mínum eftirkomendum réttum allt vald og forsjá kirkjunnar slíkt sem Skálholtsbiskupi heyrir eftir guðs lögum."

Sighvatur hafði þessi svör fyrir sér að móti: "Eg Sighvatur," segir hann, "ætla það að það skilorð mætti standa sem Sæmundur Sigfússon gerði fyrir Oddastað að hann skildi sér forræði og varðveislu hans og sínum örfum ævinlega."

En þá er þetta var fram borið sór prestur Árna biskups fyrir hann upp á sál hans að biskup skal satt fram bera eftir sinni samvisku og ei leyna sannindum þeim sem hann er spurður að þessu máli. Slíkt hið sama sór Sighvatur upp á sína sál. Herra Árni biskup kærði og með þvílíku móti á Einar Vatnsfirðing um Vatnsfjarðarkirkju og sama hætti sór hann sem Sighvatur hafði áður svarið um Oddamál. Síðan var Sighvatur spurður hvort Oddastaður væri kirkjueign kallaður. Hann kvaðst ekki mundu því að móti mæla og þó svo að Oddaverjar skyldu varðveita. Sighvatur sagði og fyrir erkibiskupi að Steinvör móðir hans keypti Oddastað að Birni Sæmundarsyni og Sæmundi Haraldssyni og síðan tóku þeir Sighvatur og bræður hans í erfð eftir hana. Sighvatur játaði og að hann á hér svörum að halda fyrir bræður sína og þeir hafi því samþykkt. Með sama hætti beiddist Árni biskup af Jóni erkibiskupi að hann dæmdi honum slíkt vald sem til Skálholtsbiskups heyrði yfir kirkju í Vatnsfirði undan Einari Þorvaldssyni. En Einar segir að Þórður föðurfaðir hans lét gera kirkju í Vatnsfirði og lét vígja með þeim máldaga að hann og hans réttir erfingjar hver eftir annan skyldu eiga forræði fyrir og varðveislu. Árni biskup svaraði svo að af því kallaði hann á um þessar kirkjur að honum sýnist að þeir megi þær ei halda né eiga með réttindum og að erkibiskup bauð honum svo í skyldu og hlýðni við guð og sig að hann rétti slíka hluti með valdi síns biskupslegs embættis með öðrum þeim hlutum er umbóta eru þurfa á Íslandi í Skálaholtsbiskupsdæmi og hann segist og svo hafa skilið jura að þau segja biskup eiga vald yfir kirkjunum og öllum þeirra eignum en leikmenn eða svo lærðir menn mega þær með öngvu móti að erfðum eignast og ei mega þar skildagar fyrir ganga, ei mega og kirkjurnar kaupast né seljast við verði utan mikils sáluháska og því fær enginn sá réttilega haldið þær né haft er svo kemst að.

Herra erkibiskup tók svo til máls: "Af slíkum skynsemdum að skilja sem nú hefur herra Árni biskup hér fram flutt beiðir hann oss að vér dæmum af Sighvati og bræðrum hans svo og af Einari Þorvaldssyni forræði og alla aftekju allra eigna þeirra kirkna sem fyrr voru nefndar að ónýttum þeim vörnum svo að aldrei síðan eigi þeir og þeirra erfingjar nokkuð tilkall kirknanna. Nú af því að heilagrar kirkju lög votta að ljótlegur kaupmáli eða afréttindis ómátulegur má ekki band fullkomna með réttu og af því að þetta mál er til vors dóms komið þá gerum vér þennan úrskurð í nafni föður og sonar og heilags anda, að vald og skipan, forræði og varðveisla Oddastaðar og Ólafskirkju í Vatnsfirði með öllu því sem þar liggur til, hvort sem það er tekið eða ótekið, neytt eða óneytt nema það eitt sem til kirkju þarfinda hefur haft verið, dæmum vér undir Árna biskup í Skálholti og hans löglega eftirkomendur honum og þeim eilíflega fyrir að ráða, og fyrirbjóðum Sighvati og bræðrum hans og svo þeirra örfum, Einari og hans örfum nokkurt ákall um þetta."

Var þetta gert í Björgvin þá er liðið var frá burð drottins vors tólf hundruð sjötíu og þrír vetur á Jakobsvökuaftan. 

Síðan er virðuglegur herra Jón erkibiskup hafði lokið á dómsorði um vald og varðveislu Oddastaðar þá bar Sighvatur þegar fram sína kærslu fyrir herra erkibiskupi og sagði Sæmundur Jónsson hefði fengið sex tigu hundraða vöru Páli biskupi þá er hann fór til vígslu með þeim hætti að Sæmundur skyldi taka biskupstíundir af svo mörgum bæjum ákveðnum í nánd Oddastað á hverjum tólf mánuðum. Skyldi þetta vera leigur af þessari vöru sem herra biskup hafði við tekið þar til er sex tigir hundraða væru greiddir í öðru lagi af Skálholtsstað Sæmundi eða hans örfum. Kallar Sighvatur það til marks að Sæmundur og hans arfar höfðu æ tekið á hverju ári svo miklar biskupstíundir af sömum bæjum sem fyrr var sagt þar til er Árni biskup tók þær af Oddaverjum. Árni biskup svarar að ei kunni hann í móti að mæla að þetta hefði svo farið sem Sighvatur flutti en sagðist ei vita hvort ættmenn Sæmundar höfðu fyrir þessa eða einhverja aðra grein haft og sér kallað biskupstíundir þessar. Þorvarður Þórarinsson leitaði þá að sanna sögu þessa með Sighvati mági sínum. Herra erkibiskup spurði þá Sighvat hversu mörg ár þessi Sæmundur og hans arfar höfðu tekið biskupstíundir þessar. En þó Sighvatur vissi það ei fannst skjótt að síðan Páll biskup fór til vígslu voru liðnir nær átta tigir vetra. Nú með því hvorutveggi höfðu flutt um þetta slíkt sem vildu og Sighvatur beðist dóms af herra Jóni erkibiskupi um þetta mál þá sagði erkibiskup það vera sinn dóm að með því Sæmundur og hans arfar höfðu tekið sex tigu hundraða vöru á hverju ári af biskupstíundum þá höfðu þeir skuld sína á tíu árum en það er þeir höfðu meira tekið þar af það eigi þeir aftur að gjalda stólnum í Skálholti en það verða vel þrjú hundruð hundraða vöru. Nú að svo luktu máli þessu og teknu ráði af herra Jóni erkibiskupi þá segir svo Árni biskup að hann gaf alla þessa skuld fyrir sína hönd og staðarins í Skálaholti öllum þeim mönnum sem þessu máli áttu að svara nema nokkrir af þeim gerðust óverðugir þessarar uppgjafar í mótgangi eða óhlýðni við sinn biskup og heilaga kirkju.

Eftir þennan atburð lögðu allir mótstöðumenn kirkjunnar niður það sem þeir þóttust eiga á að halda og létu af sér að kalla kirkjur hvort sem þeir höfðu þær áður með verði keypt eða í erfð tekið.

Þessir menn önduðust íslenskir þennan vetur: Þorsteinn Halldórsson, Brandur Andrésson, Ketill Loftsson en á Íslandi Vilhjálmur prestur Sæmundarson og Ketill prestur Þorláksson.

Þetta sumar fór herra Árni biskup til Íslands með mikilli blíðu við hvorntveggja höfðingjann, kóng og erkibiskup. Þetta sumar komu þeir til Íslands Hrafn Oddsson, Þorvarður Þórarinsson og með flutningi herra biskups og þeirra fyrrnefndra valdsmanna var um þetta haust játað norrænum erfðabálki að Marteinsmessu. Kom herra biskup þá heim til stóls síns. Varð fólk honum stórlega fegið. Tók hann þá enn á nýja leik að styrkja guðs kristni í mörgum heilsusamlegum kenningum.

Litlu eftir messudaginn hóf biskup heimanför sína til Borgarfjarðar og tók veislu í Reykjaholti. Þar bjó þá Egill Sölmundarson. Hann hafði fyrir búi sínu Þórunni dóttur Garða-Einars og fengið til eiginkonu að frænda ráði. En því að Egill var súbdjákni að vígslu og hann hafði þessa konu fengið í óleyfi herra Sigvarðar biskups mislíkaði herra Árna biskupi þeirra samband og taldi mjög á þau bæði og neyddi drjúgum til skilnaðar með hótum stórmæla og banns. Nú því að sakir forns landssiðar, ætternis og ástar og þess er þau voru áður börnum bundin svo framarlega að þau áttu tvo sonu, Snorra og Jón, er kallaður var eftir Jóni murta Snorrasyni, og dætur þrjár, Ingibjörg og Hallbera er Kolbeinn jarli átti og Guðný er gift var Finnbirni syni Sigurðar í Hvammi í Vatnsdal, gekk Egill tregt að borði um þetta mál. En því að herra Árni biskup þrengdi fast bæði með valdi og skynsemdum tók fyrrnefndur Egill þann kost að sverja eftir boði Árna biskups þessa sömu Þórunni sér af hendi með þeim eiðstaf sem í kirkjulögum er skipaður. Var sú Þórunn gift öðrum manni þeim er Sigmundur hét og var son Ögmundar sonar Digur-Helga er bjó í Kirkjubæ. Tók þá herra biskup í sætt þau bæði og skriftaði eftir því sem honum líkaði. Átt hafði Egill fyrri við þeirri konu er Guðný hét, er stjarna var kölluð, Valgerði og Steinunni og Þórarin prest er kallaður var kaggi. Nokkru síðar fylgdi Egill Þórunni Valgarðsdóttur og voru þeirra börn Þórður lögmaður, Andrés, Helgi, Gyða og Álfheiður.

Eftir lyktað mál þeirra biskups og Egils sneri hann ferð sinni ofan til Bæjar og reið með honum margt fólk.

Á þeim degi varð sá atburður að sá maður er Marteinn hét og var Ívarsson og ráðamaður var lengi á Helgafelli með herra Ólafi ábóta Hjörleifssyni reið á aðra hönd herra Árna biskupi og stórlega nær honum. En er þeir voru komnir fram um bæinn í Kálfanesi hjó voveiflega með mikilli öxi til þessa manns, Marteins, sá maður er Guðlaugur hét og var Tannason. Kom höggið á handlegginn nær öxlinni og varð mikill áverkinn svo að blóð það sem af undinni sprændi hljóp stórlega mjög á klæði Árna biskups. En sú var sök millum Marteins og Guðlaugs að Marteinn hafði í vopnaskipti vegið í Dölum Tanna föður Guðlaugs en í hefnd hans var þegar veginn Páll bróðir Marteins ei fyrir aðra sök en hann skaut undir fyrrnefndan bróður sinn skjótara hesti en þeim sem áður reið hann og kom honum svo undan bana en flýði ei sjálfur sem hann ætti ei um að vera. Málin voru í dóm lagið og féllust vígin í faðma. Enn því að þessi sami Guðlaugur var þá barn að aldri og ekki að spurður að sættum þóttist hann missa föðurbóta við Martein. Herra biskup varð af tveimur sökum framast reiður þessum sama Guðlaugi. Var sú hin fyrri að hann þóttist að fjölhöggi hafður nálega og mikil von á að á hann mundi komið hafa höggið ef af honum Marteini hefði stokkið þar sem drjúgum lágu saman axlir þeirra. En sú önnur að honum þótti fyrir sína návist hafa tekið verið frekt til óhappsins því að Marteinn hafði ei varast umsátir. Hann kallaði og Martein sýknan þar sem áður var dæmt málið og veittar tryggðir. En Guðlaugur mat lítils þykkju biskups um þetta því að hann hafði á sér stórar skriftir um stund og stórmæli Árna biskups þar til er hann gekk til sættar við hann bæði fyrir þann ósóma er biskupi þótti til sín ger og þann áverka er Marteinn fékk af honum. Voru mál þeirra dæmd á alþingi en þó stóð Guðlaugur undir skriftum hörðum um stundar sakir. Hafði hann og tveim sinnum öðrum leitað mein að gera Marteini. En um síðir líknaði herra biskup Guðlaugi fyrir bæn herra Þórðar Hallssonar á Möðruvöllum og tók af honum sína óblíðu. Marteini varð langt mein að sárinu og varð þó alheill um síðir.

Herra biskup fór þaðan út í Melasveit og skipaði þeim hlutum sem honum þótti nauðsynjar til standa. Eftir það sneri hann til Nesjanna og svo heim á leið. Þetta haust sigldi herra biskup Jörundur. Þaðan sneri Árni biskup suður um heiði og var heima í Skálholti þann vetur og var sá hinn fimmti hans biskupsdóms.

Um vorið reið herra Árni biskup austur um ár og setti þann prest í Odda er Grímur hét og var son Hólmsteins bróður Þorgeirs í Holti og Jóns er átti Herdísi dóttur Jóns Örnólfssonar. Móðir Gríms var Guðrún dóttir Orms Breiðbælings Jónssonar. Hafði þann stað áður haldið Sighvatur Hálfdanarson með bræðrum sínum sem fyrr er getið en þars hann væri í fyrstu hinn gildasti af mótstöðumönnum biskups tókst brátt með þeim hinn mesti blíðskapur sá er lengi hélst. Fór hann þá í Skipaholt þar sem Árni Jónsson bjó áður fyrri, mágur hans. Og á þessum vetri setti hann fullkomlega kristindómsbálk saman með ráði Jóns erkibiskups er hann lét síðan fram halda eftir því sem sagt mun verða. Má sá hver er forvitnar hvílíkur hann er, lesa svo sem í honum stendur skrifað orð fyrir orð.

Um vorið eftir þennan vetur fór af Noregi ad curiam virðuglegur herra Jón erkibiskup og Askatín Björgvinjarbiskup, Andrés biskup af Osló og sóttu það generale concilium sem um vorið var haldið í Leone þriðja kalendas maímánaðar og komu aftur á sama ári með þeim boðskap páfans Gregoríusar og skipan þessa þings að allir klerkar skyldu um næstu sex ár leggja tíundir af öllum rentum sínum. En það sama statutum kom hingað um sumarið eftir með bréfum virðuglegs herra Jóns erkibiskups sem vottaði með hverjum hætti vorir biskupar skyldu þessu efni fram halda á voru landi við klerka og almúgann og herra Jörundur biskup fór með sem enn mun sagt verða.

Á þessu sama ári urðu þau tíðindi á fyrrgreindu þingi in Leontia að Graeci hurfu aftur til almennilegrar kristni af þeirri þrætu sem þeir höfðu haldið um stundar sakir með ráðum og röksemdum Gregoríusar páfa. Þá sendi og Filippus Frakkakóngur Magnúsi kóngi part af krúnu vors herra Jesú krists. Þá var og Eðvarður Englakóngur krossaður til Jórsalaferðar og margir aðrir dýrlegir höfðingjar. Þá andaðist Jakob erkibiskup í Danmörk. Magnús kóngur lét efna til kirkjugerðar í grasgarði sínum í Björgvin. Valdimar Svíakóngur flýði í Noreg fyrir bræðrum sínum, hertoga Magnúsi og júngherra Eiríki og þá er hann kom aftur í Svíaríki varð hann fanginn og gaf upp krúnuna og komst eftir það á flótta í Kóngahellu. Þá varð í Þrándheimi svo stórt hagl að hinir stærstu haglsteinar stóðu fimmtán aura. Þá brann bær í Túnsbergi.

Þetta sumar reið virðuglegur herra Árni biskup til alþingis og með hans flutningi var lögtekinn hinn nýi kristindómsbálkur utan fá kapítula þá sem menn vildu ei samþykkja fyrr um en herra Magnús konungur og Jón erkibiskup gerðu það statt hversu þau skyldu standa svo sem þeir voru beðnir af almúganum.

Á þessu sumri kom út Jörundur Hólabiskup og svo statutum concilii generalis það sem fyrr var af sagt. En þegar Árni biskup sá bréf páfans og Jóns erkibiskups fór hann um allt landið og þingaði til þessa máls og predikaði fyrir fólki og eggjaði menn að láta krossast til Jórsalaferðar, birtandi fyrir mönnum þær aflausnir sem herra páfinn hafði gefið þeim sem með sínum líkama og af sínum kosti færu til Jórsala og berðust ef þarfir gerðust til frelsis því helga landi sem sjálfur guðs son tignaði með sínum dreyra að þeir skyldu fá fullkomna aflausn og líkn allra þeirra synda sem þeir hefðu játað með viðkomning hjartans, með aukning verðleiks og ávexti eilífs verkkaups í himinríki, svo og að páfinn tók alla krossaða menn undir sitt vald og vernd Péturs postula og sjálfs síns og öll þeirra skuldahjón og allra þeirra eignir, skipandi biskupana um alla kristni verndarmenn þessum mönnum til allra réttra mála þeirra sem þeir ættu við aðra menn að skipta, hvern í sínum biskupsdómi, og það með að krossaðir menn skyldu eignast öll þau einkamál og allar þær réttarbætur sem standa í almennilegu afgiftarbréfi þeirra manna sem krossins heit fylla. Skipuðust og margir menn vel við hans kenningar og tóku nýnefndan kross á sín klæði. Sumir lögðu peninga fram. Gaf og herra Árni biskup sitt bréf með innsigli til sanns vitnisburðar öllum þeim sem hann lagði krossinn á eftir tilskipan herra páfans. En um tíundargerð af kirknafjám skipaði hann svo til að þar sem menn tækju einnar persone verð á tólf mánuðum betur en til sex marka brenndra skyldi greiðast af hinn tíundi hlutur til frelsis helgu Jórsalalandi um sex ár að engum kostnaði af töldum. Hann skipaði og að hver prestur sá sem messusöng hefði skyldi til þessarar ferðar leggja eyri vaðmáls á hverju þessara sex ára er tíundin stóð yfir. Hann þá og það af bóndum að hver sá sem þingfararkaupi gegndi gæfi hinum helga krossi alin vaðmáls á hverjum vetri af þessum sex. Skyldu saman teljast sex bændur í hverjum stað svo að fyrsta ár lyki einn af þeim fyrir alla þá en annar annað ár, hinn þriðji hið þriðja til þess er liðin væru sex ár. Hann lét og presta syngja dag í viku með tilskipuðu officio af páfanum messu fyrir þeim ófriði og bað kalla þar fólk til álögulaust að offra hverjum eftir því sem guð kenndi honum. Varð þetta offur allt saman stórlega mikið. Hann skipaði og hina skilríkustu menn hvervetna að taka þetta fé saman svo að það kom allt vel til skila eftir hans skipan. Hann valdi og hinar vísustu persónur af prestum sínum að predika kross með sínu bréfi og að eggja fólkið á nýgreindar miskunnargjafir almáttigs guðs drottins vors.

Á þessu sama ári gifti herra Árni biskup Guðnýju dóttur Helga Loftssonar og Ásbjargar systur sinnar Þórði Hallssyni af Möðruvöllum í Eyjafirði og var veislan heima í Skálaholti að áliðnu sumri. En þar af sannast að segja að hverjum sínkum manni mundi það vera mjög minnilegt torræki ef hann lét svo sína peninga tærða sem þar tærðu þessir frjálsir menn sinn kost er efnið fengu til þessarar samdrykkju. Því að allt fór saman að boðsmenn voru margir og mikillar frægðar, mikil húsakynni og mikilmannlega innan búin og innleiðslan stórmannleg, vistaföngin valin, drykkurinn dýr, útleiðslan ágæt af beggja hendi.

Þenna vetur var herra Árni biskup heima í Skálaholti. En því að sjálfur guð sýnir þá einkanlega sína elsku við sína sonu er hann leggur á þá sprota sinnar ráðningar lagðist Árni biskup að vilja þess er sína menn vill hirta með margföldum mótfellum í sjúknað á jólaföstu og sjá sótt þrengdi honum svo mjög að hann lá í rekkju mikinn hlut föstunnar. Og um síðir þótti vinum hans og sjálfum honum það ráð að hann stefndi til sín þeim frændum sínum sem ná mætti og þeim öðrum mönnum sem hann vildi til ráðagerðar þangað kalla. Og er þeir komu þar gerði hann svo sem sannur vinur laganna löglegt testamentum það sem enn er varðveitt heima þar á staðnum.

Og annan aftan þá er menn komu þar fákátir að rekkju hans mælti hann við prest sinn þann er Hallur hét og var ritari hans: "Hversu þykir yður sem skipist sóttarfar mitt?"

Hann svaraði svo sem einn fyrir alla: "Herra," sagði hann, "nú sýnist oss sól vor að setri komin."

Herra biskup hugleiddi orð hans og skildi til hvers hann mælti og til hvers koma mundi og sá alla hrygga þá sem hjá voru. Þá mælti biskup svo: "Nú hið fyrsta sinn sé eg að þér elskið mig."

Þar næst lét hann ólea sig til lykta og beið öruggur guðlegrar tilskapanar. En því að faðir allrar réttrar miskunnsemdar sá þenna mann nauðsynlegan sínu fólki að bera starf og mæðu fyrir það tók hann af honum þunga þessarar sóttar og veitti að móti fagnað langrar heilsu að fagnaðardegi hins signaða burðar síns sæta sonar og urðu þá biskups ástvinir stórlega fegnir og margir aðrir.

Að liðnum þessum jólum var herra Árni biskup að stóli sínum til vors. Þann vetur urðu þau tíðindi að Gregoríus páfi andaðist fjórða idus Januarii og kallar alþýða hann helgan. Þá var kosinn Innocentíus quintus in festo sancte Agnetis og litlu síðar vígður. Hann var fyrstur páfi af predikarahúsi og lifði eigi allt til Jónsvöku. Þá var tekinn til páfa Octinbonus cardinalis, rómverskur og ágætur og kallaður Adríanus quartus. Hann söng enga messu því að hann varð eigi vígður til prests en hann andaðist fyrir vígsludaga milli Maríumessna. Þá var tekinn til páfa meistari Pétur hispanus cardinalis á drottinsdag fyrir krossmessu og kallaður Jóhannes vicesimusprimus.

Þenna vetur var ófriður milli Danakonungs og Svía. Valdimar Birgisson Svíakonungur kom til Björgvinjar á fund Magnúss konungs. Um sumarið eftir var fundur þeirra Magnúss Noregskonungs og Magnúss Birgissonar er Svíar höfðu þá til konungs tekið. Sá fundur var í Gautelfi við Hörsaberg og leitað um sættir milli þeirra bræðra Valdimars og Magnúss og vannst ekki að í því sinni. Magnús konungur gaf í Túnsbergi jarlsnafn Magnúsi jarlssyni af Orkneyjum. Þá andaðist Þorgils Stafangursbiskup.

Á þessu hausti er um liðið var komu til Magnúss konungs bréf biskupanna og sýslumanna og handgenginna manna á Íslandi og þar með almúgsins að menn höfðu lögleiddan eftir boði biskupanna og tilskipan herra Jóns erkibiskups nýjan kristindómsbálk og var þetta bréf með allra þeirra innsiglum og þó með þeirri grein að þeir vildu honum eigi meir fram halda en hann stæði til þess er konungur og erkibiskup vildu annan skipa eða þessum breyta þar sem þeim líkaði.

Og jafnfram þessi frétt kom fyrir konunginn sú sögn að biskupar bönnuðu heimamönnum sínum að greiða skatta eða þingfararkaup, svo og að biskupar legðu á menn nýja tolla eða pyndingar, svo sem um matgjafir þeirra vatnföstunátta er menn föstuðu á sumar að boði Árna biskups en fyrrum á vetur. Var þá eigi framar gefið en fyrir þau fulltíða hjón sem bóndi fæddi tvö misseri. Voru og þeir illgjarnir menn sem biskupum ámæltu fyrir það er þeir lögðu fé á menn fyrir það að gefa til frelsis Jórsalalandi tíund af kirknaeignum eða báðu almenning leggja þar til sínar ölmusur, slíkar sem guð skyti hverjum í hug. En þótt þessum misþykktarhárum væri kastað í augu skynsams höfðingja gerði hann sig ekki bráðan fyrir þessar flutningar heldur skrifaði hann að móti þessum flutningi með síra Aðalbrandi syni Helga Lambkárssonar og bað alþýðu fyrir sjá við hvað menn mættu búa fyrr en samþykkja nokkurum öðrum lögum, hvort sem það væri um kristinn rétt eða önnur lög, en þeim er hann skipaði þar til er hann semdi við erkibiskup og aðra lærða menn hvað standa mætti. Sagði hann og þá litla vináttu mundu móti taka er öðruvís gerðu. Lést hyggja þetta vera sitt starf og erkibiskups en eigi annarra manna að skipa kristinn rétt í landi hans eða önnur lög. Það lét hann og fylgja að hann hugði að þeim mundi gott hafa til gengið sem gert höfðu. En að móti flutningi þeirra sem fyrir honum sönnuðu að biskupar pyndu um rétt fram og móti fornum vanda ritaði hann svo að hann fyrirbauð neinum leikmönnum að ganga undir neina pynding og eigi til einnar vaðmálsalnar utan svo sem að fornu hefði verið og bauð þeim til sín að halda fyrr en játa. En um viljanlegar ölmusur til Jórsalaferðar og hvervetna hvar sem predikað verður eftir páfans boði kveðst hann því síður banna vilja að hann sagði þann hvern sér betra þykja er kross tæki og legði svo sína muni til Jórsalaferðar þótt menn gerðu það eigi fyrir skyldu sakir eða álaga. Svo greindi hann um aðrar ölmusur að honum líkaði vel að hver gerði sjálfkrafi slíkt fyrir sál sinni sem guðleg mildi kenndi honum. Hann kallaði og ráð að nýta þann punkt sem þá stóð yfir og ganga undir þá eina nýjung sem hann gerði ráð fyrir. Voru þessar konungsins tillögur annaðhvort fyrir það að hann vildi meðan Jórsalatíund stæði yfir enga hluti óviljanlega inn láta leiða svo að þaðan af mætti það skyldu kalla að ganga fyrrum undir en þeir sættust fyrir hönd lærdómsins og alls ríkisins.

Þessi misseri sat Árni biskup um kyrrt fram um þing. Síðan fór hann í sýslu sína til Austfjarða.

Á þessu sumri fékk Sigurður seltjörn Sighvatsson auðga og Vilborgar dóttur Þorgeirs í Holti undir Eyjafjöllum Valgerðar systur Þórðar bónda Hallssonar og var boðið á Möðruvöllum. Kom þar til mart stórmenni: Herra Jörundur biskup, Hrafn Oddsson og Jón lögmaður. Þangað fór og herra Árni biskup austan úr fjörðum. Þar var og Runólfur ábóti af Viðey, Eyjólfur ábóti frá Þverá og fjöldi annarra manna. Var veislan nær viku eftir Bartólómeusmessu og veitt með hinu mesta kappi. Til þessarar veislu kom þá sunnan af Eyrum síra Aðalbrandur prestur með boðskap herra Magnúss konungs, þann sem fyrr var af sagt, og litu þeir formennirnir á hann allir samt. Var það þá talað í glensi að Þangbrandur væri kominn annað sinn að kristna Ísland. Þar kom og boðskapur herra Jóns erkibiskups í hverjum orðum er hann eggjaði biskupana að halda fram rétti kirkjunnar sem framast væru föng á. Fleiri hluti hafði Magnús konungur skipað um stjórn ríkisins á Íslandi og fylgdi því bréfi hin mestu sæmdarmál til hans nú sem fyrrum.

Herra Árni biskup ritaði þegar að móti öllum þessum konungsbréfum með líkum efnum og í almenningsbréfi stóðu hið fyrra sumar og það með að hann hafði lögleiddan kristindómsbálk þann sem hann lét fram bera og sendi til Noregs undir skoðan konungs og erkibiskups og umbótar. Fóru þessi bréf þegar fyrir norðan land í skip og svo þau er andsvöruðu erkibiskups boðskap.

Sneri Árni biskup síðan í sýslu sína til Austfjarða og heim um haustið. Var síra Aðalbrandur með honum vel metinn þann vetur.

Þessa vetur síðan er Árni biskup kom út hafði Þorvarður Þórarinsson sýslu fyrir sunnan heiðar og sat hinn fyrsta vetur í Odda. Þaðan fór hann til Keldna og var þar til þess er hann ætlaði að sigla í Vestmannaeyjum. Knörr sá hinn mikli er þeir voru á varð afturreka. Varð nokkurt fjártjón en allir menn héldust.

Það sumar andaðist sá maður úr skipinu er Eyjólfur hét sonur Þórðar í Langaholti. Hann hafði verið í mötuneyti með þeim mönnum er annar hét Ólafur sonur Halldórs langs er þá bjó í Húsagarði en annar hét Þórður og var kallaður kuggur son Ásmundar er búið hafði á þeim bæ í Vestmannaeyjum er nú er kenndur við konu hans Vilborgu móður Þórðar því að hún lifði honum lengur. Þórður í Langaholti þóttist missa peninga þeirra sem hann hugsaði á hendur mötunautum sonar síns til eftirleitanar. Þetta mál fékk hann á hendur Þorvarði bónda til sóknar. Hann bar það á Ólaf en Ólafur synjaði alls nema matskála nokkurra þeirra sem þeir hefðu haft á borði. Það eitt kvaðst hann ei til skiptis borið hafa. Þorvarður ætlaði honum ei annað en heimta með frekju frásögn þeirra hluta.

Ólafur sótti Árna biskup að málinu en því að hann hafði séna bók spámannsins þess er svo mælir: "Leitið þér lagadóms, hjálpið þeim sem þrengdur er," hugleiddi hann að þessi maður mundi ofsóttur verða ef ei hylpi hann honum. Af því átti hann nokkrar stefnur við fyrrnefndan Þorvarð um þetta mál. Honum eirði illa þar sem hann hafði miklar hugarhræringar þar er biskup ógnaði honum sverði heilagrar kirkju ef hann léti ei Ólaf ná með eiðum að synja þess er á hann er borið því að Þorvarður kallaði óskylt að eiðar komi fyrir sumt en sumt væri við gengið. Biskup svarar að móti af heilögum decretalibus að ei ætti fyrir viðgöngu lítils hlutar vítislaust að fyrir koma um allt það sem menn vildu á hann bera svo að ei næði hann undanfærslum.

Um síðir varð það með biskups trausti að Ólafur skyldi eið vinna eftir landslögum fyrir málið og eftir löglega biðstund gekk Ólafur til eiðs og sór. En þá er vottar hans skyldu sanna eið hans eftir því sem þeir höfðu heitið honum og biluðu þeir allir, sigraðir með fortölum eða ógnarmálum Þorvarðs, og kallaði hann Ólaf fallinn að máli. Biskup segir að væri unninn með ógnarmálum og óeinurð þeirra sem áður höfðu nýjátað eiðnum. Um síðir með góðra manna tillögu var málið í dóm lagið og dæmt. En á þessari stundu töldu hvorugra vinir fyrir Þorvarði að ei þyrfti hér dóm á að hafa annan en Ólafur væri sannur að sök og við gengið við málinu.

Þorvarður gekk þá til dómsmanna og segir: "Segið upp dóminn en hann mun eg að öngvu hafa nema mér getist vel að honum."

Biskup var nær og mælti: "Eg fyrirbýð yður að segja upp þennan dóm nema Þorvarður játi að halda hann í alla staði."

Dómsmenn þóttust vant við komnir og vildu hvorugum í móti gera ef þeir sæju að svo mætti með réttu vera. Nú því að þeir trúðu biskupi framar til sannsýni sögðu þeir ei upp dóminn. Þorvarði eirði það illa og lét Ólafi ei óhætt skyldi vera ef hann legði ei þetta mál á hans vald. Biskup fyrirbauð Ólafi það og kvað Þorvarð ei mundu gera honum nokkuð mein þótt hann léti grimmlega þar sem mál voru handsöluð og dæmt að lögum. Skildust þeir biskup og Þorvarður með fullkominni óþykkt og missætti. 0

Sá hlutur bar enn um til missættis biskups og Þorvarðs að einn lítill bóndi og miðlungi orðsæll sá er Sturla hét vildi ei selja Þorvarði geldinga sína svo ódýrt sem hann vildi. Litlu síðar bar svo til að á einum litlum bæ var soðið um dag. Þeir menn komu fyrir Þorvarð og sögðu að þessi maður Sturla hefði hlaupið inn í húsin voveiflega og gripið höfuð af sauð úr katlinum og hlaupið í burt með og runnið þeim skjótt hvarf. Þorvarður bar málið á Sturlu og hét honum fjötri því að hann þrætti þessa áburðar. Hann sótti biskup að þessu máli og sagði sig ósannan að sök. Biskup spurði hvað manna að honum bar sökina. Hann sagði honum.

Biskup mælti: "Viltu eiðum fyrir standa ef þér er þess unnt?"

Hann kvað það gjarnan vilja.

Biskup mælti: "Eg mun rita til hans fyrst og vita hvað að gerist."

Síðan fékk biskup mann til að bera bréfið og svo var gert til Keldna. Þorvarður lauk upp bréfið og las yfir. En stóð þar eftir kveðjusending: "Svo er mér flutt að þú heitir þeim manni er Sturla heitir fjötri eða féláti fyrir þau kennsl er engi vitni bera að honum utan vandamenn þeir er ekki eiga um þetta mál vitni að bera. Líst mér þetta ekki þín gerð þar sem þú átt með þessum manni ei að gera utan þiggja af honum einseiði ef þér líkar það að hafa því að málið er ei svo mikið að fleiri þurfi að synja. Gerir þú ei svo þá fyrirbýð eg þér að misþyrma honum né hans eigu undir slíkri pínu sem eg á á þig að leggja."

Og er Þorvarður hafði lesið þessi orð varð hann reiður og kvaðst ei lögum fram koma fyrir kappi biskups en þó sýndist honum ei að hætta á hversu biskup hefði í höndum.

Sá hlutur dró og til sundurþykkis með þeim að biskup tók þann mann til sín sem Ketill hét og var sonur Ketils prests Þorlákssonar og lét skipta peningum hans með skuldunautum hans. Þessi maður hafði verið ágangsmaður við bændur og voru víðast sakir til fundnar svo nokkuru löglegar sem verða máttu. Biskup setti hann niður á kirkjueign í Efstadal og lét hann þar flytjast með hyski sitt. En þegar þeir er síns misstu við Ketil tóku þá að heimta á hann skuldir og með þeim Þorvarður bóndi. Tók biskup því máli fyrir Ketil og kvað hann öngvar skuldir lúka skyldu af heilagra manna fé. Þorvarði líkaði þetta stórilla og lét þó fyrir farast að leggja hendur á Ketil né á fé það sem hann fór með og kallaðist þó lögum ræntur af þeim biskupi og Katli.

Margir bændur lögðu og mál sín undir biskup. Líkaði það Þorvarði þungt en því að biskup hafði lögunum jafnan að fylgt urðu fleiri fylgjendur þess er hann tók upp og var þungt við að skipta bæði sakir visku og valds og vinsælda.

Á þessu sama sumri er síra Aðalbrandur kom út með kóngs boðskap komu fyrir herra Magnús kóng bréf Þorvarðar Þórarinssonar. Var í þeim borið vitni að Sunnlendingar létu sér best fara til hans og það fór þó framast Sighvati Hálfdanarsyni, svo og Árna biskupi borið fagurt vitni hversu hann fór í öllum málum þeim sem Magnúsi kóngi vörðuðu utan um efni sjálfs Þorvarðar og honum þótti sér hann þungur og í því bréfi stóð sú klausa:

Herra í orlofi að tala get eg flestum verði ei allhægt að stjórna ríkinu nema þeim sem hann leggur hendur og höfn á sem hann vill. Er og svo mikið ríki hans á landinu að yðrir menn skulu varla svo við horfa sem þeir þykjast mannan til hafa eða skaplyndi.

Þessi orð standa þar enn í:

Þingi voru í sumar réðu þeir Hrafn og biskup, höfðu skammt og meðallagi skilvíst að því er sumum þótti, lögsögumaður var ógreiður og skaut flestum málum undir biskups dóm og annarra manna þeirra er sýndist. Af lögréttumönnum nýttist lítið.

Þennan vetur voru kyrr ein tíðindi. Um vorið andaðist Jón páfi innan pikkisdaga. Í hans stað var kosinn Gagítanus rómverskur kardínáli og vígður nær Katrínarmessu og kallaður Nikulás tertius. Á þessu sama ári andaðist Askatín Björgvinjarbiskup. Þá sættust þeir við Magnús kóng um þær klausur í lögbókum er hann hafði skipaðar en þeir höfðu ei haldið þar til.

Á þessu ári gaf Magnús kóngur lendum mönnum barónanafn og herra en skutilsveinum riddaranafn og herra. Þá sendi hann til Íslands Indriða böggul og með honum Nikulás Oddsson og skrifaði með þeim móti þeim bréfum sem af Íslandi komu og nú var frá sagt og svo hinum sem hið fyrra sumar komu. Þeim Indriða fórst vel og komu til Íslands og fóru þeir þingum um land og öktuðu vísaeyri kóngs með enn meiri frekum en fyrri stóð vani til. Þeir tóku harðlega á því er bændur skutu málum til biskups og undan sýslumönnum og kölluðu þá landráðamenn eða bréfabrotsmenn að besta kosti er það gerðu. Þeir bönnuðu bóndum berlega að lúka matgjafir fyrir þau hjón sem ei voru tvö misseri. En um helgihöld þau sem biskup hafði niður lagt og um föstur þær sem biskup hafði við lagt eða um skrift sagðist Indriði ekki mundi til leggja, kvað það ákvæði Magnúsar kóngs að biskup ætti að ráða helgihöldum. Á þessu sumri lét Árni biskup efna til kórssmíðar í Skálaholti og var mikið starf.

Indriði bóndi sendi skjótlega biskupi þann boðskap sem til hans var ritaður en hann ritaði að móti og var næst eftir heilsanar orð til kóngsins að herra biskup þakkaði honum vinsamleg orð og presentur er kóngur hafði sent honum eina tunnu til messusöngs og hálft pund flúrs. Þar næst var talað um formenn og ríkisstjórn á Íslandi og segir biskup Hrafn Oddsson best fallinn af íslenskum mönnum til að ráða einn fyrir öllu landi en segir alþýðu mundu hentara að fleiri væru valdsmenn og þá mundi minni kostur fram leggjast. Þar næst segir hann að Jón lögmaður fór vel og viturlega í sínu starfi en af Sturlu stóð minna gagn en þörf stóð til og þar þurfti ráð fyrir að sjá. Hann segir og að höfðingjar voru ósamþykkir sín í milli en allir trúir kónginum. Þar næst stóð sú klausa að biskup kvaðst nær við alla handgengna menn vel koma skapi utan við Þorvarð en segir þó engin sakferli þeirra í millum, kvaðst og ei þykjast einn valda og lét sér af þeim einum von afflutnings ef kóngurinn vildi á hlýða en sagðist biðja að hann gæfi honum það ei að sök fyrr um en hann prófaði Þorvarð betur hafa haft en sig. Eftir það veik hann til þess er kóngurinn hafði getið um kristindómsbálkinn og segir svo: "Lögþáttum þeim er lögteknir voru fyrir tveimur vetrum ætla eg hvergi meir fram að halda en hóf er á."

Marga aðra hluti rituðust þeir milli Magnús kóngur og Árni biskup.

Á þessu sama sumri er hið tíunda var biskupsdóms herra Jóns erkibiskups komu út bréf hans, það hið fyrsta að hann stefndi báðum biskupum vorum til Noregs á tveggja vetra fresti til þess kennimannafundar sem hann ætlaði að hafa í Björgvin. Hitt var annað er hann ritaði enn til beggja biskupanna bjóðandi þeim að leysa þann mann er Oddur hét og var Þórarinsson, bróðir Þorvarðar, af því tveföldu banni sem hann stóð í þá er hann var veginn í Geldingaholti, því öðru sem Heinrekur biskup bannsetti hann fyrir upptekt þeirra peninga sem í kirkju voru bornir í Felli og í Grímsey og að Ljósavatni og svo fyrir rán í Hvammi og Oddur kallaði sektarfé og fyrir upptöku hvals í Grímsey, þess er biskup átti, og hinu öðru sem hann féll í á Fagranesi takandi fyrrnefndan Heinrek biskup og flytjandi í virkið á Flugumýri og harðlega haldandi í því sama virki með fullkominni nauðung til þess er prestar í Norðlendingafjórðungi og norrænir menn tóku hann í burt þaðan úr öllu klandi Odds og hans manna. En því að Oddur hafði boðið nokkrar sættir fyrir sig og fara af héruðum eftir boði biskups ef enginn væri annar til. Það hafði og Ólafur Oddsson og Svarthöfði Dufgusson svarið fyrir biskupi að Oddur beiddist prestsfundar við dauða sinn og náði ei. Hafði síra Sighvatur kórsbróðir af Niðarósi það bréf af páfagarði.

Á þessu sama sumri sigldi Hrafn Oddsson og Þorvarður Þórarinsson og Sturla lögmaður. Brutu þeir við Færeyjar og voru þar um veturinn en komu um vorið til Noregs. Fór Sturla þegar það sumar til Íslands.

Á þessum vetri er Þorvarður hafði siglt um haustið var vígður Narfi til Björgvinjar en Þorfinnur til Hamars. Þetta sumar fór kóngurinn Magnús með miklu liði suður til Elfar.

Á þessu sama sumri fóru orð milli biskupanna um Oddsmál. Hélt Árni biskup til flýtis en Jörundur biskup seinkaði. Þótti Árna biskupi til Jörundar biskups koma að lúka orði á fyrir hvað koma skyldu eiðar Ólafs og Svarthöfða fyrir það er málið hafði í hans sýslu gerst og hann átti lausn á hinu málinu. En Jörundi biskupi þótti Árni biskup eiga að lúka á dómsorði fyrir það er honum var í vald gefið hið hærra málið.

Og um síðir fundust þeir á Reykjavelli að hjáveranda Runólfi ábóta af Veri og töluðu um sagðar greinir sín í milli og þær aðrar sem áður höfðu þeir ritast í millum, að Jörundi biskupi þótti óvíst fé það til greiðslu sem Hólabiskup skyldi taka eftir páfans úrskurð en það voru sjö tigir hundraða, svo mikið hafði Oddur átt þá er hann féll í sektir og hermdi orð Þorvarðar og að honum þótti bönnin röng, þau sem Heinrekur biskup lagði á hann en sakirnar litlar eða öngvar og hann mundi ei nauðsynjalaust þar sitt fé til leggja. Árni biskup segir að fé muni fast og það muni ei fyrir standa. En Jörundur biskup kvaðst þar ei vilja til hafa orð ein saman heldur raun í hendi. Árni biskup segir á móti að honum þótti Jörundur biskup vilja gruna sig en kvað hann ei þess þurfa. Hólabiskup kveðst því tregur að honum þótti meiri von að þeir mundu fleiri vera er slíka þykkju hefðu sem Þorvarður en kvaðst því síður gruna biskup um þetta eða annað að hann kvaðst að honum vænta bestrar vináttu og helstrar og til marks um það sagðist hann vilja allt þetta mál undir hans dóm leggja "það sem þér þykir til mín heyra en þó líst það allmjög sinn veg hvorum okkrum."

Runólfur ábóti átti að góðan hlut með þeim og sinnaði meir með Árna biskupi og um síðir sagði Árni biskup að þetta starf mundi ei fram fara utan hvor þeirra gerði það sem átti og eftir það lét Jörundur biskup taka hesta sína og reið norður til héraða en Árni biskup reið heimleiðis eftir það.

Þetta sama sumar kom fyrir Árna biskup prestur sá er Guðmundur hét. Hann var sonur Guðmundar Hjaltasonar þess er veginn var í Þrándheimi fyrir sakir áverka þess er hann vann á Þorbergi af Rauðsvelli. Prestur þessi var sterkur að afli, óeirinn og óforsjáll en karlmaður að lunderni. Hann kærði það mál fyrir honum að kóngs sendiboðar hefðu hrakið hann og föng hans við Ölfusferju. Ei miklu síðar fundu þeir Indriði og Nikulás herra Árna biskup. Hann spurði þá að hvort satt væri að þeir höfðu hrakið prestinn og föng hans sem hann hefði flutt. Indriði segir að þeir hafi sannlega kippst nokkuð svo er hann vildi ei að þeir hefðu haft ferjuskipið.

Biskup tók þá að kæra á þá og mælti: "Hverju viljið þið svara honum fyrir er þið tókuð af honum skipið og þrengduð honum en köstuðuð útbyrðis föngum hans?"

Indriði segir að honum þótti hann gnógt til vinna þó þeir færðu hann og föng hans af skipi er hann vildi kasta útbyrðis töskum þeirra sem kóngsbréfin voru í.

Biskup mælti: "Sé eg eftir ykkrum flutningi að þið hafið fellt páfabann á ykkur af sjálfu verkinu og dugir með öngvu móti að þið séuð ei leystir og eigið þið áður sverja fyrir aflausnina þann eið sem lög kirkjunnar bjóða en bæta prestinum rétt sinn."

Þeir tóku því fjarri að bæta prestinum en hinu enn fjær að sverja og horfði um skeið til hins mesta ósættis. Biskup sá að þetta dugði ei, að þeir færi óleystir í skip, og tók það ráðs að hann leysti þá eiðlaust en þeir gjaldi prestinum sex merkur. Þaðan frá var Indriði hinn makasti og samdi þeim biskupi hið besta um alla þá hluti sem kóngur hafði honum um boðið. Lét hann það uppi að Magnús kóngur hefði honum boðið að vægja til við Árna biskup en ekki framar en honum líkaði við Jörund biskup. Indriði segir að hann vildi þola að Árni biskup léti sækja þau mál öll að nýjum lögum á héraðsþingum í fornum kristinrétti en kallaði ei rangt þó hinar fornu sektir séu á lagðar. Þótti þó betur að hinar linari séu. Hann bannaði og að handgengnir menn sæktu og voru þeir Indriði og Nikulás báðir vægleiðnir við biskup og biskup var þaðan af svo við þá um allt það er kónginum var flutt því að Indriði sagði því líkra að þar fyrir mátti biskup og heilög kirkja halda því fullkomlegar og frjálslegar sinni sæmd. Litlu síðar sigldi Indriði.

Þetta sumar ritaði Árni biskup til Magnúsar kóngs um kristindómsbálk að hann skyldi ráða hversu með hann skyldi fara, svo og skip sitt og formann til þess. Hann sendi og kónginum einn fríðan hest og kom vel til skila.

Árni biskup hafði nú látið sumka að peningum þeim sem lúkast skyldu Hólabiskupi. Var það þó raun nokkur því að Randalín og frændum Odds var allt óþokkað til hans af hinum fornum málum Heinreks biskups. Lagðist þar til af peningum Guðmundar gríss er þá var liðinn tuttugu hundruð, Hrafn Oddsson tíu en Randalín tólf hundruð. Voru og tuttugu hundruð í búfé en annað það sem skorti í gripum og silfri. Hún bað og Árna biskup að færa bein Odds í Skálholt, kvaðst þeim staðnum framar unna alls þessa fjár ef svo mætti vera, kvaðst og til legstaðar honum þangað skyldu offra einhverjum grip sæmilegum herra biskupi og staðnum til sæmdar en bónda sínum til syndalausnar. Var nú og allt þetta fé til reiðu af tilruðning Árna biskups ef til þyrfti að taka.

Annað sumar eftir bjuggust þeir báðir biskuparnir til utanferðar á Eyrum því að norður var ekki skip. Árni biskup sendi þá bréf til Jörundar biskups að honum líkar ekki annað um Odds efni en þeir leysi hann fylgjandi bréfi erkibiskups. Og þegar er bréf kom bregður Jörundur biskup við og fer í sýslu sína allt norður til Öxarfjarðar og virtu sumir honum þá til undanbragðs að ei kæmist lausnin fram. Sumir tóku svo upp að fyrir því að utanferð stóð á honum vildi hann flýta för sinni til þess að hann mætti fyrr aftur koma. Og er Árni biskup vissi þetta brá honum nokkuð svo í brún og hugsaði þó að láta ei fyrirvinnast og nær þingi sendir Árni biskup Auðun koll með bréfum til Jörundar biskups og segir að hann ætlar sér til Seylu á Seljumannamessudag og fylgja erkibiskups bréfi og biður að hann skjótist nú ei undan sem áður hafði hann gert. Auðun fór ferðar sinnar hvatlega og finnur Jörund biskup á Skinnastöðum í Öxarfirði og bar fram bréf Árna biskups. Jörundur biskup las þau yfir en ritaði ekki að móti. Reið Auðun svo aftur að hann vissi ekki að gerr um ferðir Hólabiskups.

Árni biskup reið heiman sem hann hafði ákveðið og með honum Runólfur ábóti úr Veri, Klængur Teitsson og enn fleiri góðir menn. Og er þeir komu í Mælifellsdal reið Auðun kollur í móti þeim og segir hversu fór með þeim Jörundi biskupi. Árni biskup brá ekki að heldur sinni ferð og fyrirætlan og reið laugarkvöld á fyrrnefndan messudag til Seylu og situr þar drottinsdaginn. Á sunnudeginum komu þangað prestar af Hólum og sögðu að Hólabiskup var heim kominn og hann bauð Árna biskupi til veislu á staðinn en að teknu ráði af förunautum sínum sagði hann sig að Seylu mundu bíða Hólabiskups. Prestarnir riðu þegar heim og segja Jörundi biskupi svar Árna biskups. Mánudaginn snemma kallar Árni biskup til sín fyrrnefndan Auðun og þann mann sem Þórarinn hét og var kallaður bausti, son Illuga prests.

Hann mælti þá: "Ekki er eg vanur við verkstjórn en þó vil eg skipa til vinnu. Þið skuluð grafa upp bein Odds Þórarinssonar og gerið það vandlega. Síðan skuluð þið þvo þau hreinlega og skipa í kistu þá sem vér höfum sunnan haft með oss og til þess var ger."

Þeir unnu það sem fyrir þá var lagt og er því var lokið var kistan sett á garðinn fyrir sunnan kirkju og stóð svo. Og er lítið leið sjá þeir Árni biskup mannareið í túnið. Þar var kominn Jörundur biskup. Sá hann skjótt hvað þar var að hafst. Kvöddust þeir biskuparnir blíðlega. Og er Hólabiskup var af baki stiginn og hafði komið í kirkju gengu þeir suður á völlinn og það fólk sem með þeim var því að Árni biskup vildi þá opinberlega tala láta um Odds mál. Hann beiddist þá af Jörundi biskup að þeir skyldu fram láta lausnir þær sem boðskapur erkibiskups stóð til, sá er hann lét þá berlega lesa fyrir öllum þeim er hjá voru. Jörundur biskup tók öllu seinlega en veitti engi andsvör. Fóru þar fram margar greinir af því. Var langan tíma dags yfir þessu máli setið. Fylgdi Árni biskup þeim bæði skynsamlega og mikilmannlega. Og um síðir, þá Jörundur biskup vildi honum ei samþykkja, lét Árni biskup fram decretalem Innocentíusar páfa III þá er skíran úrskurð gefur í slíkum tilfellum og að honum skoðuðum gaf Hólabiskup gott samþykki til að Oddur væri leystur. Gengu þeir síðan með þeim lærðum mönnum sem þar voru staddir fyrir kirkjudyr og höfðu fram þær absolutiones sem til heyrðu að leysa fyrrgreind bein þessi sem Oddur hafði í verið, hvert eftir því sem heyrði og lögin buðu.

Reið Árni biskup þá með öllu föruneyti sínu heim til Hóla og þá þar fagra veislu tvær nætur. Tók Hólabiskup þá sjö tigu hundraða sem Oddi var kallað í þann tíma er hann féll í sektir og bann. Hann lagði þá öngva peninga sér í sjóð heldur skipti hann þeim til klaustra. Hann leysti og Árna biskup stórmannlega af hendi með góðum gjöfum. Fór hann þá að heimboði til Þingeyra og veitti það heimboð Vermundur ábóti.

Herra Runólfur ábóti af Veri reið þá til Seylu og hafði með sér bein Odds í lítilli kistu öðrumegin á hesti en tjald þeirra öðrumegin. Og er þeir fara um Mælifellsdal reið Runólfur ábóti fyrir og Árni bróðir og Sighvatur með honum. Þórarinn bausti hafði í togi þann hest sem bein Odds voru á og fór illa á honum, kastaði ofan á hverri stundu og gengu í sundur styrk reip á kistunni en hún var eigi um vættar höfga. Bausti var mjög fornorður. Herra ábóta þótti þetta móti náttúru er reip slitnuðu og bað Þórarin létta af bö1van og sagði von að því færist illa er hann talaði illt. Bausti mælti að verra en kistan þoldi uppi sem fyrr eða nokkuru verr.

Ábóti mælti: "Nú mun eg ríða síðar og við bróðir en þú Bausti skalt fara fyrir og þið Auðun og vita hvað að hafi."

Bausti segir: "Eigi mun að ykkrum skauðum gagn."

Herra ábóti reið þá eftir og las sálutíðir. Þaðan af lá aldrei af hestinum og slitnuðu aldrei reipin og fórst þeim hið greiðasta til þess er þeir komu í Skálaholt. Árni biskup kom heim tveimur nóttum fyrir translacionem beati Thorlaci og gróf þá bein Odds næsta dag fyrir messudaginn og söng sjálfur yfir. Þá offraði Randalín í sálumessu því öllu sem hún átti í gulli.

Á þessu sumri kom út herra Hrafn Oddsson og var þá ger merkismaður. Og þá kom út Þorvarður Þórarinsson. Þenna vetur höfðu Karelar tekið Þorbjörn skæni sýslumann Magnúss konungs og drepið af honum hálfan fjórða tug manna. Var hann stundu síðar leystur út með fé. Þá kom og til Árna biskups bréf af Magnúsi konungi og vináttusamleg orð. Var tjáð það privilegium sem erkibiskup gaf hundrað daga í afgift hversdaglega öllum þeim sem bæðu fyrir Magnúsi konungi og drottningunni og barónum þeirra. En áður hafði páfinn boðið þetta sama öllum biskupum í ríkinu, að þeir skylduðu alla lærða menn til þessa bænahalds. Fylgdi því transscriptum páfans bréf. Hér með fylgdu tvær tunnur víns og pund flúrs prestum til messusöngs.

Þetta sumar kom og til Árna biskups bréf Jóns erkibiskups í hverju er hann bauð það Árna biskupi að láta eigi konungsmenn draga það frelsi undan kirkjunni sem hún hafði áður land kom undir konungdóminn, það var að kaupa frjálslega brennustein og fálka, svo og að Jórsalatíund og subsidium eiusdem terrae sancte kæmi til Þrándheims á þessu ári er útgreiðsla þessa fjár var skipuð. Árni biskup brá og þegar við um Jórsalaféið og kom það í Þrándheim sem fyrr var greint. Eftir þetta reið Árni biskup á Eyrar og létu þeir út in festo sancti Bartholomei apostoli en tóku Vog í Noregi fyrir sunnan Jaðar in festo Proti et Iacincti og lágu þar nær hálfan mánuð og komu til Björgvinjar in festo sancti Remigii. Og á þessu ári andaðist Vermundur ábóti að Þingeyrum átta kalendas januarii. 

Einni nótt síðar en Árni biskup kom til Björgvinjar bað Magnús konungur hann koma út á garðinn í málstofu. Gekk hann þangað með klerkum og fylgdi honum þangað herra Narfi biskup. Og er þeir höfðu skamma stund setið kom konungurinn inn og tók Árna biskupi blíðlega og minntist til hans og bað hann guði velkominn. Og eftir litla stund gekk konungurinn út. Nokkru síðar um daginn sendi kóngurinn herra Ívar Guðlaugsson til biskups og bar honum kveðju Magnúsar kóngs og býður honum í boð sitt næsta dag eftir en það var in festo sancti Francisci því að hann hafði þá veisludag.

Margar sæmdir þá Árni biskup af Magnúsi kóngi þann vetur. Og einn dag í jólaföstu þá er hann sat að matborði kom þar inn fyrrnefndur Ívar Guðlaugsson og bar honum kveðju Magnúss konungs.

Þar með talaði hann þessi orð hans: "Eg veit að herra biskup þarf nokkuð í bú að afla. Nú viljum vér fá honum hundrað laxa og skreiðar, hálfa lest malts og með oss mun hann vera um jól og þeir hans menn sem hann vill."

Var hann með kónginum um jól og páska og alla veisludaga. Hann þá af honum jólagjöf baldikinn það sem hann gaf herra Runólfi ábóta í Veri þá hann kom til Íslands.

Að liðnum þessum vetri fékk Árni biskup þann skaða sem sameiginlegur var allri Noregs kristni að hinn himneski faðir Jesús kristur kallaði til sín virðuglegan herra Magnús kóng in adventu beati Nicholai í Barin. Var sá skaði svo mikill öllu landsbúinu en einkanlega klerkunum sem forðum var fráfall hins ágæta Jósúa kóngs. Var þó herra Árna biskupi skjótari skaði að dauða þessa höfðingja hins dýrðlega því að þá kom virðuglegur herra Jón erkibiskup in festo trinitatis að halda það biskupaþing sem fyrr var getið og lagði á hann óblíðu, að því sem trúist fyrir afflutning eða undirgröft illgjarnra manna og gaf honum þær sakir að hann hefði framar en biskup sæmdi verið hallur undir kónginn en minnur undir erkibiskupinn, að fyrir það yrði undir fótum troðið frelsi kirkjunnar. En hvar hefði nú Árni biskup fulltings að leita er Magnús konungur var liðinn og mætti ei þetta ámæli bera af Árna biskupi og það vissi að með því hafði hann um lítinn tíma ei fram haldið kirkjunnar rétti, að hann trúði fyrir þessar sínar biðstundir að hún mundi álengdar fagna mega fremra rétti, nema það að treysta á sjálfan sannleikinn og segja sjálfum erkibiskupi hvað er satt var og sýna honum satt lítillæti. Og jafnskjótt sem herra erkibiskup vissi sannan hans góðvilja til sín og svo aðför... svo framarlega búinn að bæta þá hluti ef... væru átaldir ei að síður þó hann þættist fyrir... sem þessi hinn góði maður Árni biskup. Er nú...biskup tók hann sem skynsamur faðir... í fullkomna sætt og blíðu því að... um raunar stöfum þennan biskup vera... sleginn heldur stöl... eigi mundi láta klerka rétt... mætti honum fram halda og það nauðugur þola ef hann stakaði nokkuð fyrir ofurefli óvina kirkjunnar og gjarna svo framarlega í móti rísa sem framast væru föng á.

Nú ef nokkurn forvitnar hverjir hlutir skipaðir voru á þessu þingi lesi hann statuta þau sem biskuparnir gerðu og ritin standa undir þeirra innsiglum. Eru og þau tíðindi mörgum kunn sem þá gerðust jafnfram er herra Eiríkur var coronatus af fyrrnefndum Jóni erkibiskupi að hjáveröndum þessum biskupum: Andrési af Osló og Jörundi af Hólum, Erlendi af Færeyjum, Árna af Skálholti, Árna af Stafangri, Narfa af Björgvin, Þorfinni af Hamri, Markúsi af Suðureyjum in festo Svithuni episcopi og öllum þessum biskupum veitti fyrrnefndur Jón erkibiskup fagra veislu á hinni fyrri Ólafsmessu. Skildi Árni biskup við hann með miklum blíðskap þá er hann fór heimleiðis til Þrándheims.

En Árni biskup lét í haf síðari Ólafsmessu og kom á Eyrar infra octavam assumptionis beatæ virginis. Þá kom og þar herra Jörundur biskup af Hólum og riðu þeir báðir samt heim í Skálholt biskuparnir fyrir Bartólómeusmessu. Varð allt fólk fegið Árna biskupi og var fögur veisla. Reið herra Jörundur biskup skjótlega heimleiðis og skildust þeir biskuparnir með blíðu.

Á þessu sama ári hafði andast herra Nikulás páfi. Í hans stað kom Marteinn páfi. Þá andaðist Ólafur Grænlendingabiskup.

Það sama sumar kom út Loðinn leppur í Vestmannaeyjar með boðskap hins unga kóngs og með honum herra Jón. Þeir höfðu meðferðar nýja lögbók til landsins þá sem kóngurinn bauð að lögleiða. Loðinn þessi hafði verið nokkurum sinnum með sendingum Magnúsar kóngs til ýmissra landa og svo út í Babýlóníu. Var hann af þessu mjög frægur.

Þennan tíma hafði sýslu fyrir utan Þjórsá Ásgrímur Þorsteinsson bróðir Eyjólfs ofsa. Hann hafði verið í fyrstu suður um land í trausti Árna biskups með hyski sínu. Hann átti Guðnýju dóttur Mána úr Gnúpufelli. Þau áttu þessi börn: Eyjólf er átti Guðrúnu dóttur Garðs úr Austfjörðum, Máni er fékk... dóttur Páls af Hvalsnesi með meinum og var um það hríð... Jón og Þorsteinn er vígslur tók af Árna biskupi... dóttur síra Orms Ögmundarsonar á Kirkjubæ og... Oddur son herra Þorvarðar Þórarinssonar og voru... svo Solveig. Ásgrímur var mönnum mjög... ðar af þeim sökum er hann var með... Hrana Koðránssyni að brennu... Geldingaholti með fyrrnefndum... Odds Þórarinssonar. Fyrrnefndur Eyjólfur bróðir Ásgríms hafði átta við sinni eiginkonu Þuríði Sturludóttur, sú var laungetin, son þann er Þórður hét og dóttur er Borghildur hét. Hún hafði gift verið þeim manni sem Erlendur hét og var son Jóns úr Ási Sigurðarsonar en hún missti hans skjótt. Eftir það fékk hennar Loftur Helgason og Ásbjargar systur Árna biskups með hans framkvæmd. Og þegar er þessar mægðir tókust varð mikil vinátta með Árna biskupi og fyrrnefndum Ásgrími. Fékk hann með hans fulltingi og framkvæmd hvortveggja sýslu fyrir sunnan fyrir utan Þjórsá með herra Hrafni. En því að í þenna tíma þótti engi maður vera nema hann væri vin Árna biskups tóku margir að skipta sínu hugarfari til þessa sama Ásgríms.

Nú því að herra Ásgrímur átti enga staðfestu setti herra biskup hann niður á það land er á Baugsstöðum heitir niðri á Eyrarbakka. Það land hafði herra Árni biskup keypt að Þeóbaldusi Vilhjálmssyni þeim er átti Margrétu dóttur Barkar Ormssonar er þar hafði lengi búið og gefið að móti Dal undir Eyjafjöllum, það land sem Sigvarður biskup tók undir Skálaholtsstað í próventu Þuríðar Ormsdóttur og Arnfríðar Bjarnardóttur systur Vigfúss úr Dal. Hafði Árni biskup í fyrstu þá er hann kom til stólsins sett í Dal Magnús bróður sinn en á Baugsstaði eftir landaskiptið. Nú því að hann rýmdi fyrir herra Ásgrími fór hann heim í Skálaholt og var þar stundum en stundum í Seltjarnarnesi og með honum Ellisif Þorgeirsdóttir úr Holti þess er fyrr er nefndur. Andrési syni þeirra lét herra biskup kenna og vígði síðan. En Vilborgu dóttur þeirra gifti hann Þorsteini syni Hafurbjarnar Styrkárssonar laungetnum. Þessi Hafurbjörn bjó í Seltjarnarnesi og var bróðir Runólfs ábóta í Viðey. Hann hafði fyrrum átta Vilborgu dóttur Þorgeirs í Holti undir Eyjafjöllum og var þeirra sonur Gissur. En í þenna tíma átti hann Guðrúnu Þorláksdóttur systur Árna biskups. Þau voru stórauðig að peningum og engi maður mátti í þann tíma jafnast við Hafurbjörn að híbýlum og búrisnu sá sem í bóndatali var. Hélt og herra biskup mikið tal af honum.

Á þessum tímum var svo kært með herra Árna biskupi og fyrrnefndum herra Ásgrími að engir menn gátu nær í aðra skál lagt en þeir vildu þar sem þeir stóðu einn veg að málum. Í þenna tíma var Loftur mágur Ásgríms ræðismaður á staðnum í Skálaholti.

Sá maður bjó í Hruna en stundum í Miðfelli sem Björn hét og var Þorsteinsson. Hann var góður bóndi og átti Þóru Hjarrandadóttur frændkonu biskups. Þessi maður varð missáttur við herra Ásgrím. Björn átti marga sonu: Steinmóð og Sæmund, Eyjólf og Þorlák. Nú því að hann var hlutseigur maður hélt hann um stund máli sínu svo að hann gaf eigi upp og í þetta mál kom hann Lofti mági sínum með sér. Herra Ásgrími lá það illa er Loftur mat annan mann ei óframar en hann og því leitaði hann þeim báðum sakir að fá og því næst komu þeir menn er það fluttu að þeir Björn og Loftur höfðu talað ósæmilegar til kóngdómsins en byrjaði. Honum þótti ef þetta prófaðist satt nálega fallið í kál sitt og hljóp upp mjög við. Þetta gerðist á því ári er Indriði böggull fór með kóngs boðskap. Herra Árni biskup gerir honum þetta í kunnleika opinbert en Indriði gerir sig heitan hér um og stefnir þeim báðum utan þegar í stað.

Þeir fara nú skjótt og sækja að herra biskup að málinu en hann kemur því við að þeir eiga fund að þessu allir, herra biskup og herra Ásgrímur og Indriði bóndi. Þeir Loftur og Björn afsaka sig og verður ei svo aðburðurinn að nauðsyn stæði til undanfærslu. Því varð það að sætt að þeir sóru trúnaðareiða herra Magnúsi kóngi og Eiríki kóngi og svo hertoganum Hákoni. Þeir lögðu til þess hönd á bók og því skutu þeir til guðs að þeir skyldu honum hollir og trúir leynilega og opinberlega og hvergi vera í móti kóngs umboðsmanni þar sem hann talaði lög og réttindi. Eftir það gaf Indriði bóndi upp utanstefningar og sættust þeir herra Ásgrímur og Björn. Voru þeir Loftur mágarnir eftir það hinir bestu vinir.

Nú er í annan stað frá Loðin að segja. Þegar hann hafði séð ráð fyrir skipi og varnaði sínum fóru þeir herra Jón lögmaður þingum yfir landið með boðskap herra Eiríks kóngs og herra Hákonar hertoga og lét sverja þeim land og þegna hvar sem þeir fóru og létu menn skjótt til þess. Og til þess að Árni biskup lét sig sannan vin kóngdómsins sór fyrrnefndur Loftur frændi hans með bóndum þennan eið.

Þann vetur var herra Loðinn og með sveina sína í Seltjarnarnesi með fyrrgreindum Hafurbirni og veitti hann allstórmannlega og voru þá kyrr ein tíðindi. Og er vor kom fóru þeir Jón lögmaður þann hluta lands sem ófarinn var um haustið og er dró að þingi bjuggust menn til ferðarinnar hver af sínum héröðum. Herra Árni biskup reið til þings og með honum margt lærðra manna en herra Loðinn og allir handgengnir menn með honum.

Á þessu hausti og um veturinn höfðu menn séna bók þá er herra Jón fór með. Fannst mönnum svo sem margir hlutir væru í henni mjög frekir um óbótamál og aðra hluti þá sem óhentir voru landsbúinu. Biskupi þótti og margir hlutir í henni móti guðs lögum. Var það þá ráðs tekið er hún var skoðuð að lögtaka hana ei alla. Rituðu þá sérhverjir það sem ei vildu sæma né játa. Voru í einn stað biskup og klerkar og vinir biskups, í öðrum stað handgengnir menn, í þriðja stað voru bændur.

Herra biskup vildi þann kapítula ei samþykkja að einn væri lögmaður yfir landslögum og guðs lögum hvort sem kóngur vildi lögmenn hafa einn eða fleiri. Sá annar að um þá hluti sem heyrðu til villu skyldi kóngur sektir einn af taka og svo um þá sem sjálfir týndu sér og um óbótamál og svo mörg voru nær fjórir tigir. Svo og kvennagiftingar og að hafa dóm yfir hjúskaparmálum það sem biskupi einum heyrir, svo og um sektarbréf kóngs og erkibiskups, svo og um arftöku konu þeirrar sem legin verður í föðurgarði og þeirra sem giftast á laun, svo og prófan og dóm hversu hver er löglega til arfs kominn og um testament, og ef karlmaður kvænist utan frænda ráð að hann hafi fyrirgert landskuldum og ávexti fjár síns við erfingja, um arfsöl að heilög kirkja haldi rétti sínum í því og öðru, um tíundaskipti á haust og matgjafa til fátækra manna að þar hafi biskup ráð yfir hverjir skipta skulu, og svo um afgjafir heilagra daga, veiðar og um kóngs sakeyrir þar af, svo og um vitnisburði til landsbyggðar um það ef sá býður ei frændum land er selja vill að fyrir það megi ei kaup rjúfa, um ábyrgð landsdrottins ef hús falla á menn eða fénað, um það er leiguliðar eru skyldugir að hafa svo mörg hjón að allar engjar séu á því landi unnar, um það ef nokkur þarf hey að kaupa og ver eigandi oddi og eggju og skuli hann ógildur hvort sem hann fær sár eða aðrar ákomur og engi miskunn á mælt fyrr en hann er áður drepinn, um það að fé sé allt úr afrétt rekið þegar fjórar vikur lifa sumars, um það að kóngur mætti vali veiða á hvers manns jörðu er hann vill en þó samþykkti hann við bændur, lætur veiða á sínum jörðum og þó svo að hann leggi verð eftir utan á kirkjueignum, um meinsæramenn og sakeyrir þar af, um afeyringa. Svo vildi og herra biskup halda því fullkomlega sem lögtekið var í lögréttu anno domini tólf hundruð fimmtíu og þrjú um allt landið að þar sem á greindi guðs lög og landslög þá skyldu jafnan guðs lög ráða.

Í annan stað höfðu bændur ritað sér rollu að þeir vildu þau orð sem í kapitulo stóðu og til kristinréttar heyrðu láta standa til úrskurðar kóngs og erkibiskups. Það var og mælt að öll þau kaup héldust sem vottar vissu og handsöluð væru prettalaus og véllaus og þeir menn keyptust við sem kaupum sínum ættu að ráða, svo og um gifting kvenna og leigumanna sem um önnur kaup og það hafa og halda sem Magnús kóngur gaf þeim, að allir menn séu frjálsir í þessu landi sínu góssi að ráða, um lögaura og dilkfjáreign, um búfjárábyrgð og skildaga er að öngvu skal hafa, um ábyrgð á fúlgufé, og hversu af höndum skal lúka, um vinnumenn og leiguföll, um þjófafærslur og heytökur, um fjárhald ómaga, um fátækra manna flutning. Bændur höfðu og það ritað í rollu að öll falslaus kaup skyldu föst vera, þau sem einskis manns rétti væri hrundið í, um heygjafir ferðamanna og að hver vill ráða heyjum sínum og annarri eign, um það ei sé sjálfur í veði ef útlagi verður laus, um ábyrgðir fúlgufjár, um lán ef sjálfur týnist með, um manneldi að hreppstjórnarmenn semji, um dilkfé að þeir eigi sem jörð eiga undir, um vinnumenn og leiguskerðir ef lengur er óvirkur en viku, um helgi túns og akra og engja, um lögaura og það ef nokkuð finnst það í bók er menn þykjast ei mega við búa þá vilja þeir þess með skynsemd mega framleiðis úr biðja.

Þá er þetta var aktað gengu menn til lögréttu og lét hver upp það sem ritað hafði. Herra Loðinn varð við þetta mjög heitur að búkarlar gerðu sig svo digra að þeir hugðu að skipa lögum í landi, þeim sem kóngur einn saman átti að ráða. Þar næst krafði hann almenning að játa allri bók greinarlaust, hverjir svöruðu fyrir sig að þeir mundu ei gera að tapa svo frelsi landsins. Loðinn svarar að móti að þeir áttu fyrst að já bókinni og biðja síðan miskunnar um þá hluti sem nauðsyn þætti til standa kónginn og ráð. Eftir það lætur hann lesa kóngsbréf það er honum bauð það að láta lögleiða bókina og kvað hann reiði mundu sæta þá sem öðruvís gerðu. Biskup segir að hann hafi það bréf Jóns erkibiskups er bannaði að lögleiða marga hluti þá sem í bókinni stóðu. Eftir það lét hann lesa biskupabréfið það sem gert hafði verið á næsta þingi í Björgvin þar sem í stóðu bönn þau sem menn felldu á sig af sjálfu verkinu. Svo var lesið í hverjum atburðum er á mann féll hið minna bann og forboð. Og er það var úti rómaði múgurinn og taldi að ómátulegt væri að búa undir hvorutveggja fjórum tigum óbótamála er í bókinni stóðu og hálfum fjórða tug banna er í bréfinu stóðu.

Og er hljóð fékkst mælti Árni biskup: "Nú hafið þér heyrt bréf Jóns erkibiskups andlegs föðurs yðars og hans undirbiskupa og megið skilja hversu mikið á greinir bókina þá sem vér erum beðnir að lögleiða og hans boð. Því vil eg ljósan gera mig að eg mun öngvum hlutum játa þeim í mót standa hans vilja og svo þeir sem mínum ráðum fylgja vilja. Er það fyrst um valveiðar og lögmannskapítula og um sáttargerðir þeirra Magnúsar kóngs og erkibiskups því að þar stendur í að biskup skal lög segja, en ei leikmenn yfir öllum sökum þeim sem heyra til heilagri kirkju, prófa þær og dæma og svo það að virðuglegur Magnús kóngur gaf kirkjunni undan sér og sínum örfum og öllum eftirkomendum ef hann eða hans fyrirfarendur, formenn Noregsríkja, hefðu haft eða sýndust hafa sakir nokkrar hefðar landslaga, nokkuð vald eða hald slíkra hluta. Hann veitti og kirkjunni það privilegium að kóngar skyldu ei mega breyta eða snúa fornum lögum fósturlandsins eða eign kirkjunnar í fjárpynd eða leikmenn eða lærdóminn til þvinganar og ófrelsis, svo og að forn frelsi kirkjunnar skyldi haldast um fálkaveiðar. Svo viljum vér og með öngvu móti þola að heilög kirkja tapi því frelsi á það greinir guðs lög og landslög ráði jafnan guðs lög eftir því sem löngu var lögtekið hér í lögréttu yfir allt vort land með góðu samþykki allra landsmanna."

Og er hann hafði það talað rómaði múgurinn stórum vel það er hann vildi að kirkjan eða alþýðan týndi ei sínu frelsi.

Og er hljóð gafst mælti herra Loðinn og sá um sig nokkuð stygglega og leitaði ráðs að leiða almúgann frá biskupi í huganum því að hann skildi margmennið honum vilja fylgja og sinna og mælti svo: "Bréf þetta sem þér herra biskup létuð lesa hefur marga hluti í sér sem vér megum vort mark á kenna en þó hugði eg að ei mundu þeir sem það gerðu þessu mega fyrir alla skipa eða ráða. En þar sem þér töluðuð um okur trúi eg sannlega að það sé illt og þeir sem okurkarlar eru séu bannsettir en hvað má hærra okur vera en tíundargerð sú hin ranglega sem hér er á landinu? Þér biskuparnir heimtið tíund af sylgjum og silfurbeltum, koppum og keröldum og öðru dauðu fé og undra eg mjög hví landsbúið þolir yður slíkar óhæfur og gerið ei norræna tíund að eins, þá sem gengur um allan heiminn og ein saman er nú rétt og lögtekin."

Og er Loðinn hafði þetta mælt stóð upp fyrst herra Hrafn Oddsson því að hann sá að Loðinn mundi auka sér fylgi með þessum málsendum: "Herra," segir hann, "góð er tíundargerð sú er vér höfum og önnur mun hvorutveggjum, klerkum og leikmönnum, óhentari."

Herra Árni biskup mælti þá: "Af orðum Innocentíusar páfa vitum vér að sú tíundargerð er ei okur og vinnur öngvum manni sálutjón."

Loðinn mælti þá enn: "Þér töluðuð herra biskup að þér munduð fylgja bréfi Jóns erkibiskups og sættarbréfi þeirra Magnúsar kóngs og nýjum kristinrétt og að guðs lög skyldu ganga yfir landslög en því mun hvorugu af mér játað og hvergi kom eg þar lands né lagar að svo séu nokkurs kóngs erindi undir fótum troðin sem hér og þó mest af biskupum."

Margir hlutir voru á því þingi talaðir og komu fáir saman með mönnum en þó kom þar um síðir að lögbók var öll lögtekin utan þá kapítula sem handgengnir menn vildu að stæðu til úrskurðar kóngs og erkibiskups. Hafði öll alþýða þá lófatak um það utan níu menn þeir sem biskupi fylgdu og ei gengu til handa þá er almúginn vægði fyrir valdi kóngsmanna. Var fyrstur af þeim Arngrímur Teitsson, annar Snorri úr Ásum, Ormur frá Reyni, Alleifur Klængsson, Eilífur son Össurar frá Horni, Sigfús stobbi, Magnús Pétursson og Loftur Helgason. Kallaði herra Loðinn alla þá landráðamenn en Loft því framar að hann sagði hann svarið hafa tvo eiða ósæra og bannaði honum að fara af þingi með biskupi og kvað hann vera skyldi í valdi þeirra. Og er biskup vissi það bað hann Loft með sér fara og svo gerði hann.

Þennan tíma óð herra Ásgrímur mjög uppi. Var þá áður orðinn feldur á félagskap þeirra biskups því Ásgrímur hafði Geirlaugu dóttur Jóns á Stokkseyri og barnað og er þess varð víst tók biskup hana af honum og lét vera heima í Skálholti. Ásgrímur gerði sig reiðan um það. Hann hafði og þetta vor riðið heim í Skálholt, sem Loðinn kom áður út um haustið, og beðið Loft mág sinn að vera í bragði með sér og biðja bændur að styrkja sig til bús því að manninum varð kostallt fyrir þrennar sakir, örleik og fjölskyldi og geymsluleysi. En því að Loftur vissi að biskupi þótti hann hafa kastað sér um til mótstöðumanna kirkjunnar og frá honum, synjaði hann Ásgrími þessa liðsinnis. Hann fór þá og bað fjár af öllum bóndum nokkuð utan þeim er næstir voru staðnum og kenndi hann undir setu Lofts. Fyrir því var hann á þingi erfiður og tillagasúr um mál hans og lét þau orð frá sér fljúga er honum var mótdráttur í meðan í þessu stóð.

Ásgrímur þoldi allar meingerðir biskups og Lofts heldur illa því að hann var af þeim velgerningum vanur og skildi hve mikils hann missti en í annan stað lágu og biskupi verr Ásgríms meingerðir en annarra manna því að hann þóttist af honum betra verður en öðrum mönnum og harmaði meir sakir fornrar elsku hans misræði.

Eftir þing reið herra biskup heim í Skálholt en herra Loðinn á Eyrasand og hélt á búnaði. Stóð þar á hinu mesta sundurþykki. Loðinn kallaði þá menn er ei játuðu lögbókinni landráðamenn og stefndi utan gervöllum en Loft segir hann að taka skyldi og reka nauðugan á skip þar til er höfðingjar landsins, þeir sem til þess voru skipaðir og kóngsstarf hafa í hendi, rituðu til hvorstveggja þeirra biskups og Loðins að ei skildust þeir svo óliðmannlega við sem á horfðist. Voru mest að því af leikmönnum herra Hrafn og herra Jón lögmaður. Kom þá svo að herra Loðinn bauð biskupi á Eyrasand og veitti fagra veislu. Var þangað þá stefnt fyrrnefndum níu mönnum og handfestu fjórir af þeim utanferð sína en allir aðrir dóm á máli sínu og svörðu eiða að veita kónginum fullkomlega hlýðni þaðan frá eftir réttri skyldu. Gáfust þá upp að þeir skyldu ei allir utan fara að herra Loðinn lét þá og sannast að hann hefði of bráðlega talað. Var þar þá við herra Jón lögmaður, herra Þorvarður og herra Ásgrímur.

Var þá ger að bæn biskups miðlan á milli biskups og kóngs um sakeyrir á þeim málum sem heyrðu til heiðni eða villu, svo og ef menn töpuðu sér sjálfum að minna félli undan erfingjum en bók segir. Þeir rituðu og bænastað sinn til kóngs að það væri ei óbótamál ef maður vegur mann í sjálfs síns heimili og svo það ef nokkur maður heimtir gjöld eftir óbótamenn og þó með öngvum ófriði. Herra biskupi samdi og að kvennagiftingar færu eftir bók að höldnum hans rétti til dóms yfir hjúskaparmálum. Það var og bæn þeirra að sú kona sem giftist fyrir utan frænda ráð missti ei arfa sinna en um sálugjafir skyldi standa til dóms kóngs og erkibiskups. Biskup hét og að dæma hvergi frekara hér um en landslög segja áður úrskurðurinn væri reyndur utan fé það sem klerkar afla af kirkju skilur hann undan. Þeir samþykktu og um tíundaskipti á haust til fátækra manna. En úr þeim kapítula er menn þurftu hey að kaupa báðu þeir allir að sú klausa væri úr felld, ef hann ver oddi og eggju sé ógildur hvort sem hann fær sár eða aðrar ákomur, ef hann deyr sé undir kóngs miskunn. Þeir báðu og að sektalaust væri þó fé væri síðar úr afrétt rekið en að fjórum vikum. Þeim samdi og að þeir menn sem áður höfðu afeyringa hafi að frjálsu.

Úr bóndabréfi samdi þeim að biðja að ei stæði svo í lögum um heygjafir ferðamanna og varðveislu á ómagaeyrir. Aðrar beiðslur þeirra sýndust óskynsamlegar utan þær sem prófast undir biskups beiðslum.

Um þessa hluti samdi þeim ekki: Að sá sé lögmaður yfir kristnum rétti sem kóngur skipar til, svo og um dóm og prófan hversu hver er löglega til arfs getinn, svo og um þá klausu er stóð í kristindómsbálki að þar sem á greindi guðs lög og landslög skyldu guðs lög ráða.

En þó að ei félli allt saman með þeim urðu margir góðir menn fegnir þessari friðsælu, þeir sem hlutlausir voru allrar undirhyggju þeirrar sem eftir kom. Fór herra biskup heimleiðis og þeir menn sem þangað höfðu komið til þessa máls. Þeir biskup og herra Loðinn skildust þá líklega með yfir bragði og gaf hann biskupi landtjald gott það sem hann hafði áður haft á sandinum og á þingi því að biskup hafði honum áður veitt heimboð og sæmilegar gjafir. Voru þeir þá kallaðir sáttir. Sigldi Loðinn nokkru síðar og herra Þorvarður.

Á þessu ári varð það tíðinda í Noregi að Eiríkur kóngur fékk Margrétar dóttur Alexanders Skotakóngs í Björgvin. Voru að þeirri veislu herra Jón erkibiskup og aðrir innlenskir biskupar. Þá var Auðun hestakorn hæstur í ráði með kónginum.

Eftir þetta flotnuðu upp margir öfundarmenn lærdómsins, þeir sem sinn munn höfðu byrgðan sakir vanmáttar meir en góðvilja, meðan sannur faðir fósturjarðarinnar lifði og sæmd klerkanna, hinn mildi Magnús kóngur. Kom þá fram það spámæli er hann talaði nokkrum vetrum fyrir sitt andlát þá er hann sat með fám mönnum í sínu herbergi og tók svo til orðs að þetta líf væri ófrjálst og með margháttuðum skapraunum og erfiðlegum og þeir væru sælir er deyja skyldu. En þeim sem hjá voru og ei litu á annað en hóglífi og náðir, frið og farsælu hans þóttust ei skilja hví hann mælti slíkt, spurðu hvar fyrir hann talaði þetta.

Hann segir: "Má vera yður þyki sem eg hafi litlar mæður eða vanda í mínu ríki en mér þykir margar vera og miklar. En þó að mikill og margur vandi sé að stýra með hófsemd miklu ríki þá líst mér sá hæstur að tempra dómagreinir á milli lærdómsins og leikmanna svo ei verði stór missmíði á."

En þeir sem við hann töluðu mæltu: "Svo líst oss sem sá verði yður ei mikill."

Hann sagði: "Svo mikill þykir mér hann að sælli væru liðnir en lifendur. Þá munuð þér vita í hverju eg hefi staðið," og strauk um ennið, "er sjá hausinn hefur í moldu verið þrjá vetur."

Bar og þar raunir á skjótlega að forráðsmenn ríkisins þeir sem ráð kóngsins voru kallaðir vildu að litlu hafa þær skipanir sem nýnefndur Magnús kóngur og Jón erkibiskup höfðu skipað með sönnum röksemdum, brjótandi þær niður með sínum kappsemdum. En hirðirinn sá sem ei var veikur heldur staðlegur stólpi sannleiksins vildi heldur sitja fyrir reiði þeirra og harðindum en þegja yfir sannindum en þeir samneyttu þeim er hann bannsetti, vanvirðandi vald heilagrar kirkju og lyklana Péturs en gáfu honum sakir á svo búið ofan svo sem hann væri niðurbrotsmaður kónglegs valds og neyddi almúgann úr hófi en héldi lærdóminum ranglega upp á leikmennina. Laust þessi hvass hvirfilvindur fyrst hjörtu þeirra manna sem Noreg byggðu og knúði þar kappsamlega kirkjunnar formenn en dreifðist síðan til vors útskaga.

Nokkru síðar komu margar misþykkjugreinir upp hér á landi milli manna. Fyrrnefndur herra Ásgrímur heimti skatta og þingfararkaup að heimamönnum staðarins í Skálaholti en biskup bannaði að þau væri greidd því að honum þótti ótrúlegt að kóngur mundi pynda vilja Skálholtsstað um það að frelsaður var Hólastaður. Þar kom um síðir að þetta var greitt af heimamönnum því að þeir sátu ella fyrir lögleysum og reiði Ásgríms.

Herra biskup hafði og sem fyrr segir tekið Ketil Ketilsson og skipt fé hans og lauk engi meira þá er öllu var upp skipt en hinn fjórða hlut innstæðu. Biskup beiddi uppgjafar um allt þetta þá er fjórðung tóku. Gerðu menn það margir fyrir hans sakir. Sumir gáfu allt upp en tóku ekki, sumir gáfu ekki upp og vildu ekki taka utan fullt en þess var engi kostur.

Guðröður hét bóndi sá er bjó niðri í Flóa er hafnaði sínum hluta þann tíma er Þorvarður hafði sýslu. Hann sótti nú Ásgrím að þessu máli en hann heimti að Katli þessa skuld og aðrar fleiri. Ketill kvaðst ei mundu greiða fé það er stóð með kirkjumarki í Efstadal og sagði stað og biskup eiga allt það er hann fór með og þar kom að biskup tók Ketil og lið hans heim á staðinn því að hann þóttist þar frjálslega mega halda hann en Ásgrími líkaði stórlega illa.

Sá maður er Snorri hét og var Narfason hafði kvongast suður um heiði en hann var kynjaður vestan um heiðar úr Breiðafirði og þar bjuggu bræður hans, Þórður að Skarði en Þorlákur bjó í Borgarfirði á Kolbeinsstöðum. Þeir voru allir vitrir menn og vel mannaðir. Þessi sami Snorri hafði tekið með konu sinni land í Hjálmaholti og annað land er Mörk hét. Loftur biskupsfrændi bjó í Hlíð hinni meiri. Þessir menn keyptu um lönd. Tók hann fyrst Hlíð af Lofti og fékk í mót Laugalönd og tuttugu hundruð vöru. En því að Snorra þótti betra ávistar í Hlíð en í Hjálmholti tók hann af biskupi Hlíðarland en fékk honum að móti Hjálmholt, Mörk og Þjótandi og voru þessi landakaup vetri síðar en Loðinn sigldi héðan af Íslandi. Snorri þessi var mikill vin Árna biskups og þeir bræður. Fór hann um vorið byggðum í Hlíð með hyski sitt.

Á þessu sumri kom skip á Eyrar og kom frétt af skipinu að Lofti ræðismanni væri utan stefnt og kom honum sú sögn svo harðlega frá orðum Ásgríms að hann var kallaður landráðamaður og hann skyldi höndum taka og reka í skip nauðugan ef hann vildi ei fara lostugur og engin kirkja skyldi halda honum utan Skálholtskirkja. Ásgrímur stefndi skjótt þing og bauð Lofti þangað að koma en hann fór hvergi og lét búa hvílu sína í Katrínarkirkju og þar svaf hann um sumarið langa hríð. En þegar skipið var landfast orðið sendi hann menn til Árna biskups með bréfum og gerði honum kunnuga þá frétt er hann hafði fengið um sín efni. Herra biskup ritaði að móti og gerði útveg fyrir Lofti og kom sá maður ei fyrri aftur en hinir höfðu út látið sem sigla vildu og var það tíu nóttum síðar en hinir komu á land. Enn hafði annað bréf komið til Lofts á sama sumri og sat hann bæði. Ásgrími eirði þetta illa og því lýsti hann á þeim héraðsfundum sem hann hafði við bændur landráðasök á Loft og taldi kóngi alla peninga hans. Hörð orð fóru og frá honum til þeirra manna sem í mót bók höfðu mælt og að þeir væri allir utan stefndir.

Á þessu sumri sigldi af Íslandi Hrafn Oddsson. Þorvarður var og þann vetur í Noregi. Þennan tíma hljóp mikill metnaður til herra Ásgríms. Var hann þá og mjög bundinn fyrir kóngs boðskap. Voru og þær einar fréttir af Noregi að þar skeikaði mjög stjórnin sem líklegt var að slokknuðum svo björtum landsins lampa sem var Magnús kóngur þeim sem sanna raun sanns góðvilja sýndi að um sína daga var mjög í loga af eldi tvennrar elsku sjálfs guðs og sinna náunga en í hans stað væri kominn son hans sá er barn var að aldri og ei hefði jafnframt sínum föður kennt hve sætur sannleikurinn var. Tóku mál fyrir hann lendir menn svo að nálega voru öngvir hlutir refsaðir þeir sem landstjórn heyrðu. En hinir sjúku hötuðu Jón erkibiskup sinn sannan lækni þann sem ei lét af að hirta þeirra lýti og vildu hann svipta sínu valdi sem raun bar á. Af því gömbruðu óvinir náðanna og frelsis heilagrar kirkju er þeir trúðu sig skjótt mundu fram koma sinni fýsi. Óx og mjög af fyrrsögðum sökum misþykki þeirra biskups og Ásgríms er hann kenndi fyrir sitja, skylda sína frændur og vini þrengda móti lögunum af þeim er umfram rétt vildu ráða lögunum. Mörg önnur málaferli stóðu í milli þeirra. Bæði kallaði biskup land undan honum á Baugsstöðum og erfiðaði honum í mörgu þar sem honum þótti það með lögum gera mega.

Þennan vetur átti Ásgrímur för á Síðu austur að herða að fyrrnefndum sakamönnum að þeir jáðu honum utanferð sinni, fé eða öðru tillæti. En herra biskup ritaði til hins kærasta vinar síns Runólfs ábóta í Veri að hann minnti þá á leynilega að þeir birtu í öngvu vilja sinn eða ætlan fyrir Ásgrími að ei hefði hann fyrir það hólsmun. Hann bað herra ábóta virða hvílíkar honum þóttu sakir þeirra að guðs lögum, svo og bað hann þennan sama ábóta skynja orð og tiltæki herra Ásgríms og gera sér kunnugt hverju hann færi fram. Ábóti gerði allt þetta og urðu bændur fegnir er þeir áttu von nokkurs varnarmanns og létu Ásgrím ei fang á sér fá þá er hann reið austur þangað. Herra Runólfur ábóti ritaði og til biskups hver orð herra Ásgrímur talaði á þingi í Kirkjubæ og svo hvað þeir töluðu með sér að Ásgrími þótti mikið að missa vináttu biskups og vildi þar allt til vinna það er hann mátti af sjálfs síns efni og betra allt og bæta það sem hann hefði mótdrægur verið heilagri kirkju og svo að hann bað herra ábóta eiga hlut í að þeir mættu sáttir verða svo að vandræðalaust mætti standa til þess er kóngur og erkibiskup greina allt það er milli manna stóð, taldi þetta vera hina mestu nauðsyn allra þeirra sem undir þeim bjuggu. Hann bað og aðra eiga hlut í að hann næði að halda Baugsstöðum framleiðis og mælti þetta allt með áhyggjusvip miklum.

En er biskup vissi þessar greinir tók hann senn úr að það væri yfirdrepskapur Ásgríms að láta fyrir þeim manni líklegast er biskup trúði framast því að það mátti alla tíma djarflega segja að hjá Runólfi ábóta mundi annar endir mála Árna biskups. Þeir urðu og sáttir á það að bændurnir urðu ekki sekir þótt þeir vildu halda lög og svarið en ganga ei undir þyngri lýðskyldu. Herra ábóti bað og biskup minnast á hversu hátt hann tók herra Ásgrím í fyrstu og að sveigja slíkt sem honum þótti mátulegt vera að höldnum guðs rétti í alla staði.

Að liðnum þessum vetri óx af nýju óþykkja millum biskups og Ásgríms, einkanlega um mál Lofts því að hann sat þennan vetur í kyrrðum og fyrir það er hann kallaði hann hefði selda kóngs eign Snorra Narfasyni landið í Hlíð það sem hann átti þennan tíma er Loðinn gaf honum sakir. Hann kallaði og Snorra sitja á ótekinni kóngsjörðu. Fyrir þetta segir hann hvorugum þeirra óhætt skyldi vera utan þeir gengju að borði við hann. Nú því að Ásgrímur vildi ei aftur gjalda skatta þá sem hann tók af staðarins heimamönnum lýsti herra biskup yfir honum forboði að fyrirsögðum þremur áminningum. Enn féllu þó fleiri hlutir til er herra biskup gaf honum sakir og þeim sem hann hélt fram kóngsbréfi um vali og lögsögn yfir kristnum rétti og að ei gangi guðs lög yfir landslög.

Þetta vor stefndi herra Ásgrímur Lofti til þings þess er hann átti en hann fór með öngvu móti og lét Ásgrím ekki vita af ætlan sinni fyrri en hann kom til skips. Ásgrímur valdi honum mörg digurleg orð og kallaði hann landráðamann og eiðrofa sem fyrr. En Loftur sagði að móti að hann hefði að allra byggðarmanna vitni alla lýðskyldu kóngi goldið og hvergi óframar og hann skyti öllu sínu máli undir kóng ef honum sýndist hann í nokkru brotlegur orðinn. Herra biskup ritaði og með honum til herra Eiríks kóngs og stóð þar í með öðru að hann sendi honum Loft frænda sinn biðjandi að hann gerði hans erindi fyrir sinn herradóm og þá hollustu sem hann hafði af föður hans og hann ætlaði að réttindum honum að veita gott og sæmilegt trúnaðartraust í alla staði sér til sæmdar en Lofti til sannrar giftu og honum til eftirlætis og öðrum þeim sem honum þætti varða og lét hann það fylgja að ferð hans dvaldist sakir tilfellis en ei af illvilja við kóng. Var þetta ritað tveimur nóttum eftir Lárentíusmessu og var þá ekki frétt til skipa. Þeir Ásgrímur og Loftur mágarnir skildu með öngvum blíðskap.

Það skip sem Loftur var á tók Noreg og kom hann um haustið til Björgvinjar og var í bræðragarði um veturinn. Ei kom hann fyrr fram bréfi því sem hann fór með en nær veturnóttum á Jónsvöllum. Ekki gat hann við kóng talað annað en heilsað á hann því honum var bannað að koma á kóngsgarð. Þó var hann í minnisdrykkju með hirðmönnum en var þó utan brautar og stóð undir heitum og illyrðum.

Á þessu sumri fluttust út hingað til Íslands þau hin hörmulegu tíðindi sem í Noregi höfðu gerst er drottningu gerði daufa frá hversdaglegri tíðindaheyrn og eyru flestra dugandi manna um stundarsakir en synir myrkranna ráku frá sér með valdi hið bjartasta ljós Niðarósskirkju, Jón erkibiskup, gerandi hann útlægan og með honum Andrés biskup af Osló, Þorfinn biskup af Hamri og menn þeirra. Kom þar það spámannsorð fram er forðum var fyrir sagt: "Ljósta mun eg hirðirinn en hjörðin mun dreifast" því að síðan fyrrnefndur erkibiskup var landflæmdur kallaði faðir allra miskunnsemda hann til sín úr harki þessa heims nær jólum.

Loftur sendi bréf til Árna biskups rituð undir sínu innsigli með því bréfi Eiríks kóngs og drottningar sem vottaði þá skipan er ger var til Íslands. En í því bréfi stóðu þessar klausur:

Það vil eg að þér vitið að yðar mál er mjög afflutt í Noregi. Voru mér sýnd bréf þau er rituð voru af Íslandi til míns herra með herra Erlendi og má vera þeir þykist ritað hafa nær sönnu en yður þyki heldur frekt. Voru þau og svo harðlega tekin að þið biskuparnir voruð nær kallaðir landráðamenn og mest fyrir þann hlut er þér stóðuð mót herra Loðni á þingi. Margir harðir hlutir hafa í Noregi gerst milli kóngs og erkibiskups og annarra lærðra manna; herra Andrés plyttur grafinn í banni erkibiskups í Postulakirkju og brotinn stöpullinn að Kristskirkju af herra Bjarna kansiler til að hringja móti líkinu og svo var hringt um allan bæinn í banni kennimanna. Þá var prestum öllum stefnt út til kóngs og gerðir tveir kostir, annaðhvort að vera útlægir eða halda fornar siðvenjur og syngja messur hvað eð biskupar sögðu en þeir kusu að syngja. Þá átti herra Auðun þing í Maríukirkjugarði og voru þá gervir útlaga menn Árna biskups í Stafangri fyrir það er hann vildi ei að þeir gyldu leiðangur kóngi. Stukku þeir við það úr landi en herra Gauti í Tólgu tók fé þeirra. Slíkt hið sama var gert við menn erkibiskups í Þrándheimi. Erkibiskup hefur marga kóngsmenn bannsett og láta þeir ei sem þeir viti. Því bið eg minn herra að þér samþykkist fyrir guðs sakir við kóngdóminn sem þér þykist framast mega því betra er að vægjast til góðs en bægjast til ills því að eg veit fyrir víst að ei mun hér á Íslandi ófrekara gengið að kennimönnum en nú er í Noregi að ætlan ráðsins. Nú gefi guð yður gott ráð til þessa og alls annars.

Loftur ritaði og annað bréf til herra Árna biskups hversu Jörundur biskup hefði svarað kóngsbréfi og það var séð í því að staðir skyldu í ætt hverfa svo sem fyrr var á öllu Íslandi og sá kristinréttur vera sem stóð um daga Hákonar kóngs og Sigurðar erkibiskups og segir að þeir Jörundur biskup hefðu fundist og fór með þeim laglega. Handsalaði herra biskup Þórði á Möðruvöllum kirkjuhluta og játaði upp öllum stöðum í Norðlendingafjórðungi, þeim sem herra Hrafni og öðrum skynsömum mönnum þætti réttilegt tilkall vera.

Árna biskup brá nokkuð í brún við þessa frétt. En því að flestir hlutir bitu lítt á hann utan það ef hann þóttist í nokkrum hlutum ei fram halda réttindum kirkjunnar eftir skyldu, tók hann það ráðs að rita til Runólfs ábóta vinar síns og sendi honum transcripta kóngsbréfs og Lofts bréfs og bað hann þýða sér kóngsbréfið og þar ofan leggja ráð á hversu hann skyldi breyta í þessum punkt en ábóti ritaði að móti sinn skilning þann sem hann setti yfir bréfið og þar með það ráð að hann héldi sem framast væru föng á kirkjunnar rétti eftir sinni skyldu og nauðsyn.

Þetta haust rituðust þeir biskuparnir margt í millum, hverjir þeir staðir væru sem þeim þætti kóngsbréfið á kveða að taka skyldi því að Jörundur biskup hafði meiri brögð undir skauti en staðamenn hugðu sem síðan bar raunir á með framkvæmd.

Herra Ásgrímur óð nú mjög uppi sakir þessara frétta og þóttist nú hafa hagldir fengið á sínum málum. Þetta haust kærði hann á fyrrnefndan mann Ketil Ketilsson um landið, á Snorra um ásetu Hlíðarlands og fjártekt. Nú því að hvorgi vildi hafa hans tillögur og ei festa í hans vald eða kóngsmanna tók hann Ketil á Torfastöðum og flutti með sér ofan í Hjálmaholt og hét honum mörgum harðindum en þó lét hann hann lausan á sömu viku. Svo tók hann og Snorra við Skaftaholtsrétt og hristi fjötur að honum. Af slíkum hlutum og mörgum öðrum svall mjög með þeim biskupi og Ásgrími svo að hann var jafnan í forboðum.

Þennan vetur fóru menn í millum herra biskups og herra Hrafns og var talað að þeir mundu hittast að þessum málum sem í bréfum kóngs og drottningar stóðu.

Um vorið var fundur stefndur í Brautarholti á Kjalarnesi og kom þar herra biskup og herra Hrafn og margt annað stórmenni. Bar Hrafn fram kóngserindi og bréf þau sem það var séð í að allir þeir staðir sem ranglega eru teknir af leikmönnum sem jafnlega höfðu setið á með réttri og löglegri hefð þeirra og þeirra foreldra og halda upp skyldum eftir réttum máldögum en nú voru klerkar ranglega ásettir, skyldu aftur hverfa undir leikmenn sem var á dögum Hákonar kóngs Hákonarsonar og Sigurðar erkibiskups og að slíkur skyldi vera kristindómsréttur í smá og stóru sem var um þeirra daga, svo og um tíundir og alla aðra hluti. En um fálkaveiðar skyldi fara eftir kóngsbréfum og skipan herra Hrafns en þeir sem móti gerðu skyldu svara fullkomnu bréfabroti og kóngs reiði. Voru þessir staðir á nefndir: Staður á Snæfellsnesi, Reykjaholt og Selárdalur og aðrir svo til komnir. Var og Hrafn skyldaður til að fylgja hefðarmönnum til að fá þessa alla.

En herra biskup svaraði á þá leið bréfinu að kóngur kallaði þá staði ranglega tekna er ættarmenn hefðu jafnlega á setið og haldið eftir skildaga allt um daga Hákonar kóngs og Sigurðar erkibiskups:

En ef ekki finnst skilorðið til að í ætt skuli ganga eða úr ættinni hafa gengið varðveislan með sölum eða kvennagiftingum eða þeir kalli til staða sem með fé hafa keypt eða þeirra fyrirmenn eða þeir kalli nú til með kóngs valdi er með biskups valdi voru í settir eða þeir sem sjálfviljandi hafa upp gefið í biskups vald eða þeir sem biskupar hafa skipað á dögum Sigurðar erkibiskups og Hákonar kóngs og jafnan biskup fyrir ráðið meir en þrjá tigu vetra eða klaustur hafa á staðið þá finnum vér hvergi þessara tilkall í bréfinu.
