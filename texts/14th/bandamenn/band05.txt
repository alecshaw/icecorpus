Hann var son Óspaks Höskuldssonar Kolssonar
en móðir hans var Þorgerður dóttir Egils Skalla-Grímssonar Kveldúlfssonar.
Síðan fór hann
og hitti Þórarin
og var þar vel við honum tekið.
Hann hefir uppi mál sitt við Þórarin.
Þórarinn segir: "Ekki kann eg að girnast mægis þíns.
Eru margar umræður á hag þínum
og er það ekki mitt ráð.
Sé eg og að ekki má í tveim höndum hafa við þig.
Verður annaðhvort að taka umboð hennar og láta hana fara hingað eða hitt ella að þið munuð gera sem ykkur líkar.
Nú vil eg mér öngu af skipta
og kalla eg það mitt ráð."
Óspakur fer nú í burt
og hittir Svölu
og segir henni svo búið
og gera þau nú ráð sín
og fastnar hún sig sjálf honum.
Síðan var gert brúðlaup þeirra
og fer hún heim á Mel
og á hún þar hjá.
Nú líður veturinn
og er vorar kemur Oddur út í Hrútafjörð.
Honum hafði vel farist og orðið gott til fjár.
Hann kom heim
og lítur yfir eignir sínar
og þótti vel varðveist hafa
og var allkátur.
Og líður nú á sumarið.
Það var eitt sinn að Oddur mælti að vel mundi fallið að hann seldi honum goðorð sitt.
Óspakur segir: "Já," segir hann, "þar er sá hlutur er eg er fús laust að láta
og var eg ekki til fær með að fara þótt eg hafi með farið."
Oddur segir: "Hitt heyri eg að þér hafi vel til tekist og liðmannlega," segir hann.
Óspakur segir: "Það ætla eg þó tíðast að selja goðorð af hendi á lögmótum eða helguðum leiðum eða þingum."
Oddur kvað það vel fallið.
(P:30) Líður nú á sumarið.
Og leiðarmorguninn er Oddur vaknar litast hann um
og sér fátt manna í skálanum og spratt upp skjótt.
Var Óspakur þá á burtu og mart manna með honum.
Oddi þótti það kynlegt
og ræðir þó fátt um
og býr sig og nokkurir menn með honum
og fóru til leiðarinnar.
Og er þeir komu þar var mart manna
og voru þá mjög í burt búnir
og var þá helguð leiðin.
Oddi þykir verr þessi tiltekja.
Fara menn heim síðan
og líða nú nokkurir dagar.
Nú gerist fátt með þeim.
Virðir Oddur svo sem Óspakur vilji áhald nokkuð veita hans sæmd og gera sig að meira manni en honum sómi
og þykir hann eigi launa sér með réttu mikið yfirlæti.
Það var einn dag er Oddur sat yfir mat og Óspakur gegnt honum.
Og er minnst var von hleypur Oddur undan borði og hefir öxi í hendi og að honum Óspaki og biður hann gera annaðhvort, rétta fram höndina og selja honum goðorð sitt.
