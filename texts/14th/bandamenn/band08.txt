"Já," sagði Oddur, "nú þarf eigi við að dyljast.
Mundir þú dylja ef föng væru á og veit eg það að Óspakur hefir stolið."
Og er nú kyrrt um veturinn og er vorar og stefnudagar komu þá fer Oddur með hinn tuttuganda mann uns hann kemur skammt frá bæ þeim er Óspakur býr á.
Þá mælti Vali: "Nú skuluð þér Oddur hér láta niður taka hesta yðra og æja.
En eg mun til húss ríða og hitta Óspak og vita ef hann vill sættast.
Þarf þá eigi málið fram að hafa og virðir þú til þess fornt vinfengi yðart."
"Ekki veit eg hversu skylt þetta er," segir Oddur.
Vali fer þegar og kemur á Svölustaði.
Þar var ekki manna úti.
Opnar stóðu dyrnar og gengur Vali inn og var myrkt í anddyrinu, finnur eigi fyrr en maður hleypur að honum og rekur öxi milli herða honum.
Það var Óspakur.
Vali mælti: "Þú ert ógæfumaður mikill, veitt mér áverka, saklausum manni.
Far í burt og forða þér.
Hér stendur þér bani fyrir ef þú bíður hér.
Oddur er skammt frá garði og vill drepa þig.
Forða þér og send konu þína á fund Odds og segi hún honum að við séum menn sáttir og sé eg farinn að fjárreiðum mínum út um héruð."
Þá mælti Óspakur: "Þetta hefir hið versta verk orðið.
Oddi hefði eg þetta ætlað."
En þó sendi hann konu sína til fundar við Odd og sagði hún honum þá Vala og Óspak menn sátta og það að Óspakur hafði gengið við málinu og lagið allt á hans vald "og bað að þú skyldir aftur hverfa."
Oddur gerir svo og ríður heim á Mel og trúir þessu sem honum var sagt.
Annan dag eftir sáu þeir að menn mjög margir fóru þar að garði á Mel.
Gengur Oddur út í mót þeim og sér hvers efni í eru.
Þar fóru menn með lík Vala.
Nú kemur upp allt málið og verður Oddur var við.
Hann unir við svo illa að stóru bar, hefir setið hjá garði en fóstbróðir hans drepinn.
Liggur hann undir ámæli af mörgum manni.
Óspakur er horfinn og spyrst ekki til hans.
(COM:chapter5) (P:32) Oddur býr málið til þings og kvaddi heiman níu búa.
En það var þar tíðinda að búinn einn andast úr kvöðinni en Oddur kveður annan í staðinn.
Fara nú síðan til þings og er sú virðing manna á sem ærin nauðsyn héldi honum til að halda fram máli eftir fóstbróður sinn.
