Oddur tjaldar búð sína og hefir mart manna með sér.
Líður fram að dómum.
Gengur Oddur að dómi og hefir fram málið og er hann býður til varna þá sátu þeir skammt í frá með flokka sína, Styrmir og Þórarinn.
Þá mælti Styrmir til Þórarins: "Heyrir þú nú hvað fram fer um málið Óspaks?"
(P:33) "Heyri eg," segir hann.
"Já," segir hann Styrmir, "viltu nokkur svör veita fyrir Óspak?"
"Nei," segir Þórarinn, "öngu mun eg mér þar af skipta og er Oddi vorkunn og full nauðsyn að mæla eftir slíkan mann.
En eg hygg Óspak eigi góðan mann."
"Já," segir Styrmir, "eigi er maðurinn góður, en þó er yður enn nokkur vandi á við hann."
"Já," segir Þórarinn, "ekki hirði eg um það."
Styrmir segir: "Á hitt máttu líta að vort vandræði mun verða ef hann verður sekur og er þetta bótamál því að báðir megum við sjá vörn í málinu að hann hefir rangt til búið og kvatt þar búa heiman úr héraði í stað þess er andaðist en hann átti það á þingi að gera og eru spjöll á málinu."
Þórarinn segir: "Fyrir löngu sá eg það en svo mikil þykir mér nauðsyn á um málið Odds að eg veit eigi hvort eg nenni að vera í mót honum."
Styrmir segir: "Til þín þykir mér mest koma málið og svívirðing er þér í þessu ef þú sérð brýna vörn en fram sé haft málið.
Og er það mála sannast að eigi skiptir þótt Oddur viti að fleiri eru enn nokkurs verðir norður þar en hann einn.
Treður hann oss undir fótum og vora menn og er hans eins getið.
Dregur hann af því þingmenn sína og situr yfir metorðum vorum" og sprettur upp og gengur að dómum og mælti: "Hér eru þeir menn er svara munu málinu fyrir Óspak og hefir þú rangt til búið og eru spjöll á máli.
Eru nú tveir kostir til, annaðhvort að þú látir lokna niður málið þar sem nú er komið eða vér munum hafa fram vörnina og njóta þess er vér kunnum nokkuð heldur í lögmálinu" og segir honum hver á voru spjöllin.
Oddur verður nú fár um og þykir nú í óvæn efni komið og gengur á burt og heim til búðar.
Og í búðasundunum gengur maður einn í mót þeim, gamall og hrumur, og hafði kápu svarta og ein ermur á, bugstaf í hendi og broddur í.
Hann kvaddi Odd fyrri og mælti: "Skjót urðu málin þín enn og skörugleg og er þér eigi einn hluturinn snærilega gefinn er svo eru allir, eða hvort er hann sekur eða eigi Óspakur."
Oddur segir: "Sekur sem hann mun."
"Sekur sem hann mun?
Hvað er til efs um það?
Hafa mundi hann sakir til.
Drap hann eigi fóstbróður þinn, Vala, og stal fyrst frá þér?"
Oddur segir: "Engi dylur þess en spjöll voru á málinu og var rangt til búið."
Ófeigur segir: "Hví mundu spjöll á máli þínu?
Eigi er ólíklegt.
En vera kann að þér sé meir lagið til handa farar og fésnúður en lögkæni og hefnir þér dul þín er þú þóttist þér einn ærinn og leitaðir ekki eftir við aðra menn.
Vissi eg að þú hafðir rangt til búið málið en þú þóttist of góður mig að spyrja en eg vissi að þú mundir óvirðing af hljóta.
