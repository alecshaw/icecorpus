En það er ábyrgð að dæma þá eigi útlæga er dæmingar eru verðir
og munu menn það vel ræma fyrir yður.
Vil eg gefa hverjum yðrum eyri silfurs er í dómi situr en hálfa mörk þeim er reifir, fyrir því að slík eru mest nauðsynjamál að eigi gangi illmenni þau yfir er drepið hafa saklausa menn og sannreyndur er að þjófskap.
En þótt hér verði nokkur umræða þá mun eg fyrir því sitja."
Svo fær hann um talað að þeir heita honum að dæma málið ef Oddur kemur til.
Nú er eftir Oddi sent
og kemur hann til dómsins
en þá voru (P:35) flokkar á burt farnir og heim til búða
og grunaði öngan mann um þetta.
Þeir halda málinu fram og gera Óspak sekan og fara heim til búða.
Og líður af nóttin
og um morguninn ganga þeir til Lögbergs
og stendur Oddur upp
og mælti: "Sá maður varð sekur í nótt í Norðlendingadómi er Óspakur heitir"
og segir til sektarmarka á honum
og fór um það skörulegum orðum.
(COM:chapter7) (P:35) Nú þykir mönnum undarlega skipast hafa.
Tekur hann til orða Styrmir
og mælti: "Heyrir þú, Þórarinn, hvað mælt er?"
Hann segir: "Heyri eg."
Styrmir segir: "Nú erum vér við brögð komnir
og hafa hér nokkurir snotrir menn um vélt með honum."
"Svo er það," segir Þórarinn,
"og er þó nokkur í eiðhjálpin."
"Hver er sú?" segir hann Styrmir.
Þórarinn segir: "Þeir hafa borið fé í dóm
og er það sök við þá er gert hafa og til hafa fengið."
Styrmir segir: "Þá er vænt um ef vér skulum réttast."
"Það mun ekki svo brátt.
Líða munu þessir tólf mánuðir áður.
Er nú ráð að hitta vini sína og frændur"
og ganga heim til búða.
Og heimtast á hjal þessir menn.
Þar var einn Styrmir, annar Þórarinn, þriðji Hermundur, fjórði Járnskeggi frá Þverá, son Einars Eyjólfssonar, fimmti Skegg-Broddi austan úr Vopnafirði, sétti Gellir Þorkelsson frá Helgafelli, sjöundi Egill frá Borg, Skúlason, átti Þorgeir Halldóruson úr Laugardal.
Þessir átta menn ganga á tal
og voru tengdir allra á milli, frændsemi eða mægðir.
Þeir gera nú ráð sitt með fortölum og áeggjan þeirra Styrmis og Þórarins og sögu þeirri er þeir létu að eigi væri sýnt að sú févonin mundi fyrir er jafnmikil mundi vera sem komast að auðnum Odds.
Þeir voru sumir í því máli er félitlir voru og þóttust þurfa fjárins.
Sumir þeir er þó vildu féið, þótt mikið ættu áður, en þótti sökin brýn er fé Odds hefir til farið.
Lúka svo málinu að þeir ganga í band höfðingjarnir að veitast svo að hér skyldi fyrir koma annaðhvort sektir eða sjálfdæmi.
Þessu er leynt á því þingi
og fara menn heim af þingi
og hefir Oddur af virðing málunum.
Og líða misserin.
Nú ríður Oddur oft til laugar
og hittir föður sinn
og batnar frændsemin með þeim.
Og um vorið eitt sinn er þeir feðgar fundust mælti Ófeigur: "Hvað hefir þú tíðinda spurt Oddur?"
Hann svarar: "Ekki hefi eg frétt."
