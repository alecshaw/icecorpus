"Spurt hefi eg," segir Ófeigur, "að þeir Styrmir og Þórarinn safna liði og ætla hingað stefnuför á hendur þér um það er fé þitt fór í dóm fyrra sumar."
Oddur segir: "Ekki þykir mér ofurefli að ganga í mót þeim báðum."
Ófeigur svarar: "Meira mun þér á þykja liggja.
Margir eru í málinu vafðir með þeim," og nefndi mennina.
Oddur þagnaði.
Ófeigur spurði: "Hvert er nú ráðið til?"
(P:36) Oddur segir: "Fara til þings og krefja höfðingja liðs og gefa þeim fé til."
Ófeigur svarar: "Ekki sýnist mér það ráð.
Mun þar engi til verða að veita þér í mót þessum höfðingjum og engi hefir og föng til.
Sýnist mér ráð til annað að þú búir skip þitt, það er þér vel hent.
Búst um þingið og halt í burt, leita til annarra landa.
En það máttu að láta koma í hendur mér fé nokkuð ef þér þykir það eigi verr komið en hitt er þeir taka."
Oddur segir: "Eg ætla að þú munt við taka nokkuru fé.
Nú ætla eg það skárra að þú hafir."
Þeir skilja nú.
Fara þeir stefnuför, Styrmir og Þórarinn, og verður þar engi saga um.
Fóru mál þau til alþingis.
(COM:chapter8) (P:36) Oddur býr sig til utanfarar en þeir ríða norðan höfðingjarnir og er Ófeigur í þingför með Styrmi og Þórarni.
Þeir Hermundur hittast nú með flokka sína á Bláskógaheiði og þar koma til móts við þá Egill og Gellir.
Fara svo suður um heiðina.
Þeir ríða austan úr fjörðum og hittast, þeir Skegg-Broddi og Járnskeggi og Þorgeir Halldóruson.
Við Reyðarmúla hittast nú allir flokkarnir á völlum fyrir ofan búðir og ríða þeir allir saman á þingið og er hér nú mjög tíðrætt um mál þessi.
Hyggja nú allir að Oddur mun vera fyrir lagður er allir höfðingjar þeysast á hendur honum og hörmuðu það margir er Oddur var svo fyrir lagður.
Einn dag um þingið er á leið gengur Ófeigur frá búð og kemur til Mýramannabúðar og var hann Egill úti í virkinu og talar við mann einn.
Ófeigur beið þess og er hann vill snúa inn, Egill, í búðina, tekur Ófeigur í skikkju hans og mælti: "Heill þú Egill."
Hann tók kveðju hans.
"Eg vil að þú settist niður og ræðumst við."
Egill segir: "Ekki þurfum við að ræðast við.
Þú munt tala vilja málið Odds sonar þíns.
En þú þarft ekki við mig um það að ræða.
