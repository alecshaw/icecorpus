Miklu er það fargað meir áður
og eru þar aðrir meir fyrir því en eg, þeir Hermundur og Styrmir."
Ófeigur segir: "Mart fæ eg mér annað til skemmtanar og tals en ræða um málið Odds.
Þykir mér gott að tala við þig."
Egill segir: "Eigi skal synja þér tals,"
og settist niður.
Ófeigur mælti: "Ertu búmaður Egill?"
"Svo er," segir hann.
"Býrð þú á Borg í Borgarfirði?" segir Ófeigur.
"Þar bý eg," segir Egill.
Ófeigur mælti: "Vel er þér farið að frásögn," segir Ófeigur, "að þú sért mikilmenni og garpur og góður af fénu.
En mæla það sumir menn að við séum nokkuð skaplíkir, hvortveggi maður ekki fémikill en þykir gott að veita vinum sínum."
Egill mælti: "Vel þætti mér að eg væri þér líkur
en þar sem þú ræðir (P:37) að eg sé ekki fémikill þar hyggjum vér nú brátt til annars,
eða hve fémikill maður er Oddur?
Þú munt gjörla vita."
Ófeigur segir: "Sagðir þú að við þyrftum ekki þar um að ræða
en kunnigt er mér um fé hans
og eigi mun þar meira frá sagt en er,
eða er þér nokkur forvitni á hve mikið þú munt hljóta af fénu?"
Egill segir: "Þar er mér allmikil forvitni á
og ertu góður karl."
"Það ætla eg," segir Ófeigur, "að þú munt hljóta hinn sextánda hlut úr Melslandi."
Egill mælti: "Ekki þykir mér hann þá svo auðigur sem þú sagðir."
Ófeigur segir: "Ekki er það.
Aldregi skortir hann auð.
Þetta muntu af hljóta fénu.
Hafið þér eigi svo mælt að þér skylduð hafa helming fjárins er þér bjugguð málið til en fjórðungsmenn hálft er sektarfé eiga taka að lögum?
Þá telst mér sem þú munir eiga hinn sextánda hlut í Melslandi ef þér eruð átta.
Eða var þér þess von að Oddur muni sitja fyrir gemsi yðrum er þér farið af þingi?
Hann mun nú vera í hafi með allt sitt nema landið er eftir
og væntir mig að knörrinn skríði eigi að síður undir honum þótt þér hafið með meirum fádæmum að farið en dæmi finnist til.
Gat hann þess ef hann kæmi á Borgarfjörð að eigi væri alllöng sævargata til Borgar og hann mundi hitta bæ þinn. Svo og ef hann kæmi á Breiðafjörð að hann mundi finna bæinn Gellis að Helgafelli. Og ef hann kemur norður að kom honum í hug að eigi væri langt til Þverár ef hann kæmi í Eyjafjörð.
Og ef hann kæmi í Vopnafjörð kvaðst hann hitta mundu bæinn að Hofi.
Væntir mig að hann mun vel kominn í öðrum löndum.
Þótt þér hafið sýnt yður í ójafnaði mun yður fara að hæfilega.
Þér munuð hafa fé ekki en líklegt að þér munuð hljóta af óvirðing."
