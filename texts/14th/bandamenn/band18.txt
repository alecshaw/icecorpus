Nú kýs eg þig frá.
Þar situr þú, Járnskeggi.
Það er mér sagt að þú létir bera merki fyrir þér norður á Vöðlaþingi sem fyrir konungum.
Nú skil eg eigi hvar koma mun metnaði þínum ef þú hefir af þessu virðing
og kýs eg þig frá,
og verð eg fyrir þínum hlut að sjá að eigi geysist þú úr virðingunni.
Þar situr þú, Skegg-Broddi.
Hvort var satt að Haraldur konungur mælti það að værir best til konungs fallinn á Íslandi?"
Hann segir: "Eigi veit eg það.
Mart mælti Haraldur konungur það til mín er eg veit eigi hver alhugi því fylgdi."
Ófeigur segir: "Að síður mundi eg því samþykkjast að þú værir konungur á Íslandi að eigi skaltu konungur yfir þessu máli
og kýs eg þig frá.
Þar situr þú, Gellir.
Þú ert kallaður góður höfðingi og réttlátur.
Þó hefir þér þetta ódrengilega orðið
en vorkunn er á við þig er þú ert félítill og það annað að Skegg-Broddi vinur þinn hefir komið í málið
og nú þótt mér sé lítið um allra mál þá mun nú verða að að snúa nokkur.
Nú kýs eg þig ekki til enda ekki frá.
Þar situr þú, Þorgeir.
Skamma dvöl mun eg hér eiga fyrir því að þú hefir aldregi um það mál gert er nokkuð er undir af því að þú hefir ekki vit til."
Nú litast hann um er hann kemur fyrir Egil og þokar kápuhettinum (P:42) og mælti: "Það ætla eg að mér verði vargsins dæmi.
Þeir finnast eigi fyrr að en þeir hafa etist og þeir koma að halanum.
Svo er mér og gengið fyrir marga göfga menn hér nú og kjörið frá mínu máli
en nú er sá einn eftir er öllum er kunnigt að eigi hirðir hvað til fjárins vinnur sem Egill er.
Verður nú annaðhvort að ganga aftur og kjósa þá til er áður eru frá kosnir eða kjósa þig til er öllum er kunnigt að eigi mun vel gefast.
Nú ætla eg þó ráð að kjósa þig til."
Hann spratt upp
og mælti: "Það er mjög oft að þangað vill virðingin þótt aðrir unni oss eigi.
Göngum Gellir og hyggjum að málinu."
Þeir gera svo.
Egill mælti: "Hvað skulum við gera?
En það ræð eg að við gerum lítið því að ekki mun tjá ef við gerum eigi allmikið."
"Þó mun fjandskapur á liggja," segir hann Gellir,
"eða hve mikið skal gera?"
Egill segir: "Gerum þrettán aura," kvað hann.
Gellir segir: "Eigi er eg fús að segja upp sættina."
Egill segir: "Hvort viltu segja upp gerðina eða sitja fyrir svörum?"
"Nei," kvað hann Gellir, "heldur vil eg segja upp sættina en þú sit fyrir svörunum."
