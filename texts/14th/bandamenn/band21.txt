Þeir mæltu kaupmennirnir að þeim mundi drjúgt verða að róa yfir hafið.
Oddur segir: "Svo hæðilegt sem yður þykir að vér róum þá mundi eg það ætla að hér munduð þér vor bíða."
Þeir taka byr og sigla til Orkneyja og lögðu eigi fyrr segl.
Voru þar nokkurar vikur, fóru aftur síðan með góðum byr og lágu þar kaupmennirnir er þeir komu aftur, sigla norður og létta eigi fyrr en þeir koma í Miðfjörð og fer heim til bús síns og býst við veislu ágætlegri.
Skortir eigi efnin til.
Kemur Gellir þar með dóttur sína og þar kom Egill og fjöldi manna.
Fór veislan sem vinir mundu kjósa.
Egill var ekki kátur.
Oddur leysir menn þaðan með góðum gjöfum.
Þá mælti Ófeigur: "Það vildi eg að þú leystir Egil virðulega á burt.
Honum eigum vér gott að launa," segir hann.
Oddur segir: "Mér líst sem þú hafir hann áður af leyst."
Ófeigur segir: "Ekki er svo.
Ger góðan sóma til hans."
Annan dag eftir mælti Oddur til Egils: "Eg lét reka upp eftir Hrútafirði fjóra tigu geldinga og yxn tvö.
Mun það nú heima fyrir þér og skal eigi forverkum gera við þig meðan við erum uppi."
Egill þakkaði honum og hóf honum upp augu.
Gellir olli mjög gjöfum við Egil.
Skiljast þeir þar.
(COM:chapter12) (P:44) Líður af veturinn.
Og er vora tekur fer Hermundur til Hvammsleiðar og er hann ætlaði utan þá segir hann að þeir munu snúa ofan til Borgar og brenna Egil inni.
Og er þeir koma utan í Valfell þykir þeim sem strengur gjalli upp í skörðin og því næst kennir Hermundur að stingi kemur undir höndina og æðiverkur.
Verður nú heim að snúa og fer frá honum liðið.
Fer verkurinn um síðuna og því meira er um sóttina sem meir líður upp í héraðið ferðinni.
Og þeir koma á Höggvandastaði og var þar allt þakt af hröfnum.
Og er hann kemur heim var hann hafinn í rekkju og var farið eftir Þórði presti í Reykjaholt Sölvasyni.
Og er hann kom að honum mátti hann ekki mæla.
Og er hann kom til hests síns presturinn var sent eftir honum og kom hann öðru sinni og mátti hann ekki mæla við hann.
Þá fór presturinn ofan til gils og var þá hleypt eftir honum hið þriðja sinn og lýtur hann að honum Hermundi og heyrir hann að hann léti vörunum: "Fimm í gili, fimm í gili."
Síðan andast hann.
