Þá var Ásbjörn kominn í sæng og allt fólk hans.
Urðarköttur gekk að sænginni og spurði: "Hvort sefur faðir minn eða eigi?" Hann kveðst vaka "eða hvað viltu?" Hann segir: "Eg hefi gengið út sjö kveld í samt og séð hina sömu sýn hvern aftan.
En það veit eg eigi hvað það er.
Nú vildi eg að þú gengir út og hygðir að, því að þú ert skyggn maður." Ásbjörn stóð upp og gekk út með honum. Urðarköttur mælti: "Eg sé lýsu nokkura til hafsins svo sem eg sé lengst.
Þykist eg vita að það er nokkurs konar eldur." "Hvers getur þú til," segir Ásbjörn, "að vera muni?" "Eigi veit eg," segir Urðarköttur, "því að eg er ungur og kann eg á fá skyn.
En heyrt hefi eg sagt af þeim mönnum er illa eru staddir á sjó að þeir brenni vita og sjái þar langt til.
Eg þóttist í fyrsta kveld gerst sjá en svo hefir minnkað sem á leið." Ásbjörn segir: "Þetta er líklega getið eða hversu viltu nú með fara?" Hann segir: "Það vildi eg að þú léðir mér skútu þína og menn með.
Vil eg forvitnast til hvað þetta er." Ásbjörn kvað svo vera skyldu.
Urðarköttur bjóst þegar í stað og bar út á ferjuna það er honum þótti nauðsynlegast þurfa að hafa.
Fara húskarlar þrír og hann hinn fjórði.
Þeir róa út á Skjálfanda en Urðarköttur stýrði. Þá er þeir hafa róið um stund þá mælti Urðarköttur: "Nú skuluð þér stýra en eg skal róa og vita hvort nakkvað vill fram ganga." Þeir gerðu svo.
Fór einn til stjórnar en Urðarköttur reri einn.
Það sjá þeir að honum gengur miklu meira en hinum þremur.
Hann rær lengi og gekk mikið. Þá mælti Urðarköttur: "Nú skuluð þér róa en eg mun stýra." Þeir gerðu svo.
Þeir taka að róa en hann stýrði.
Og er þeir höfðu róið um stund þá hljóp upp einn þeirra og mælti: "Þar er bæði er vér þolum hart til er vér róum í alla nótt enda mun nú mikið eftir taka því að eg (P:632) hygg að vér sjáum hval nýsprunginn." Urðarköttur kveðst ætla að það væri eigi hvalur "en þó munum vér eigi upp gefa róðurinn." Og er þeir nálgast kenna þeir að það er kaupskip og er þá harla mjög sigið.
Þeir stinga að stafni og bera festar upp í skipið.
Síðan ganga þeir upp í skipið.
Sjá þeir að vitinn hefir brenndur verið og var þá brunnið mjög tréið.
Þeir þykjast sjá að þar mun hörð aðkoma.
Tekur Urðarköttur í höfuð manni einum og finnur að sá er dauður.
Allir menn á skipinu eru dauðir.
Hann gengur fram eftir skipinu og á þiljunum sér hann hvar stendur silkitjald og vel búið húðfat er í tjaldinu.
Urðarköttur gengur að og tekur á manninum er þar lá í húðfatinu.
Hann kennir að sjá maður mun lifa. Hann fréttir þá: "Hvort lifir þú góður maður?" Hann kvað það satt vera. Urðarköttur segir: "Hvert er heiti þitt eða hvaðan eruð þér? En það þykist eg sjá að þér munuð af hafi komnir vera þótt eigi hafi greitt til tekist." Hann segir: "Eg heiti Finnbogi en Bárður faðir minn og er hann víkverskur maður.
