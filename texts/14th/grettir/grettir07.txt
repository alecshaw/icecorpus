
   Grettir var eftir hjá Þorfinni og lét lítið um sig. Hann var fátalaður
lengstum. Þorfinnur lét gefa honum mat og gaf sér ekki mikið að honum. Grettir
var honum ófylgjusamur og vildi eigi ganga með honum úti á daginn. Það líkaði
illa Þorfinni en nennti þó eigi að kviðja honum mat. Þorfinnur var híbýlaprúður
og gleðimaður mikill. Vildi hann og að aðrir menn væru glaðir.
   Grettir var húsgöngull og fór á aðra bæi þar í eynni. Auðunn hét maður er
bjó þar sem heitir á Vindheimi. Þangað fór Grettir daglega og gerði sér kært
við hann. Sat Grettir þar jafnan á dag fram.
   Það var eitt kveld harðla síð er Grettir bjóst heim að ganga að hann sá
eld mikinn gjósa upp á nesi því er niður var frá bæ Auðunar. Grettir spurði
eftir hvað nýjungu það væri. Auðunn kvað honum ekki á liggja það að vita.
   "Það mundi mælt," sagði Grettir, "ef slíkt sæist á voru landi að þar
brynni af fé."
   Bóndi svarar: "Sá einn mun fyrir þeim eldi ráða að eigi mun gagn í um að
forvitnast."
   "Þó vil eg vita," segir Grettir.
   "Þar á nesinu stendur haugur," segir Auðunn, "en þar var í lagður Kár hinn
gamli, faðir Þorfinns. Áttu þeir feðgar fyrst eitt bóndaból í eynni en síðan
Kár dó hefir hann svo aftur gengið að hann hefir eytt á burt öllum bændum þeim
er hér áttu jarðir svo að nú á Þorfinnur einn alla eyna og öngum verður þeim
mein að þessu er Þorfinnur heldur hendi yfir."
   Grettir kvað hann vel hafa sagt "mun eg hér koma á morgun og lát til reiðu
graftól."
   "Let eg þig," segir Auðunn, "að fást þar við því að eg veit að Þorfinnur
mun fjandskap á þig leggja."
   Grettir kvaðst mundu hætta á það.
   Nú leið af nóttin. Kemur Grettir þar snemma. Voru þá til reiðu graftólin.
Fer bóndi með honum til haugsins.
   Grettir braut nú hauginn og var að mikilvirkur, léttir eigi fyrr en hann
kemur að viðum. Var þá mjög áliðinn dagurinn. Síðan reif hann upp viðuna.
Auðunn latti hann þá mjög að ganga í hauginn.
   Grettir bað hann geyma festar "en eg mun forvitnast hvað hér býr fyrir."
   Gekk Grettir þá í hauginn. Var þar myrkt og þeygi þefgott. Leitast


 hann nú fyrir hversu háttað var. Hann fann hestbein og síðan drap hann sér við
stólbrúðar og fann að þar sat maður á stóli. Þar var fé mikið í gulli og silfri
borið saman og einn kistill settur undir fætur honum, fullur af silfri. Grettir
tók þetta fé allt og bar til festar. Og er hann gekk utar eftir haugnum var
gripið til hans fast. Lét hann þá laust féð en réðst í mót þeim og tókust þeir
þá til heldur óþyrmilega. Gekk nú upp allt það er fyrir varð. Sótti haugbúinn
með kappi. Grettir fór undan lengi og þar kemur að hann sér að eigi mun duga að
hlífast við. Sparir nú hvorgi annan. Færast þeir þangað er hestbeinin voru.
Kipptust þeir þar um lengi og fóru ýmsir á kné en svo lauk að haugbúinn féll á
bak aftur og varð af því dykur mikill. Þá hljóp Auðunn frá festarhaldinu og
ætlaði að Grettir mundi dauður. Grettir brá nú sverðinu Jökulsnaut og hjó á
hálsinn haugbúanum svo að af tók höfuðið. Setti hann það við þjó honum. Grettir
gekk síðan til festar með féið og var Auðunn allur í brottu. Varð hann þá að
handstyrkja upp festina. Hann hafði hnýtt fénu í snæri og dró það upp síðar.
   Grettir var orðinn stirður mjög af sameign þeirra Kárs, snýr nú heim til
bæjar Þorfinns með féð. Þá var fólk allt undir borð komið. Þorfinnur hvessti á
Gretti augun er hann kom í drykkjustofuna og spurði hvað hann ætti svo
nauðsynlegt að starfa að hann geymdi eigi hátta með öðrum mönnum.
   Grettir mælti: "Mart er smátt það er til ber á síðkveldum."
   Lagði hann þá fram á borðið fé það allt er hann hafði tekið úr hauginum.
Einn gripur var sá er Gretti stóðu mest augu til. Það var eitt sax, svo gott
vopn að aldrei kveðst hann séð hafa betra. Það lét hann síðast fram. Þorfinnur
varð léttbrúnn við er hann sá féið og saxið því að það var menjagripur þeirra
og hafði aldrei úr ætt gengið.
   "Hvaðan kom þér fé þetta?" sagði Þorfinnur.
   Grettir kvað þá vísu:
   



