Sá svarar skjótt er til var mælt og kvaðst heita Þórir og kallaður þömb,
og bróðir hans Ögmundur og aðrir kompánar þeirra.
   "Vænti eg," segir Þórir, "að Þorfinnur húsbóndi yðvar hafi heyrt vor getið
eða hvort er hann heima?"
   Grettir svarar: "Gæfumenn miklir munuð þér vera því að þér hafið hér góða
aðkomu ef þeir eru mennirnir sem eg ætla. Bóndi er heiman farinn með alla
heimamenn þá sem frjálsir eru og ætlar eigi heim fyrr en að bak jólunum.
Húsfreyja er heima og bóndadóttir. Og ef eg þættist nokkurn mótgang eiga að
gjalda þá vildi eg þann veg að koma því að hér er hvetvetna það er hafa þarf,
bæði öl og annar fagnaður."
   Þórir þagði meðan Grettir lét ganga töluna. Síðan mælti hann til Ögmundar:
"Fór nokkuð fjarri því sem eg gat til?" sagði hann, "og væri mér það í hug að
hefna Þorfinni er hann hefir gert oss útlaga. Er þessi maður og góður af
tíðindum. Þurfum vér eigi að togast eftir orðum við hann."
   "Orða sinna á hver ráð," sagði Grettir, "og gera skal eg yður slíkan
forbeina sem eg má og gangið heim með mér."
   Þeir báðu hann hafa þökk fyrir, kváðust hans boði hlíta mundu. En er þeir
komu heim að bænum tók Grettir í hönd Þóri og leidd hann til stofu. Grettir var
þá málreifur mjög. Húsfreyja var í stofunni og lét tjalda hana og búast um vel.
En er hún heyrði til Grettis nam hún staðar á gólfinu og spurði hverjum Grettir
fagnaði svo alvarlega.
   Grettir svarar: "Það er ráð húsfreyja að taka vel við gestum. Hér er
kominn Þórir bóndi þömb og þeir tólf saman og ætla hér að sitja um


 jólin. Er það allgott því að vér áttum heldur fámennt áður."
   Hún svarar: "Eigi tel eg þá með bóndum eða góðum mönnum því að þeir eru
hinir verstu ránsmennn og illvirkjar. Vildi eg gjarna hafa gefið til mikinn
hlut eigu minnar að þeir hefðu hér eigi komið í þetta sinn. Launar þú og illa
Þorfinni fyrir það er hann tók þig af skipbroti félausan og hefir haldið þig í
vetur sem frjálsan mann."
   Grettir svarar: "Réttar er nú fyrst að taka vosklæði af gestunum en að
ámæla mér. Þess mun lengi kostur."
   Þórir mælti þá: "Ver eigi stygg húsfreyja. Enginn missir skal þér í verða
þó að bóndi sé eigi heima því að fá skal mann í stað hans og svo dóttur þinni
og öllum heimakonum."
   "Slíkt er karlmannlega talað," segir Grettir, "mega þær þá eigi yfir sinn
hlut sjá."
   Nú stukku fram konur allar og sló á þær óhug miklum og gráti.
   Grettir mælti til berserkja: "Seljið mér það í hendur sem þér viljið af
leggja, vopn og vosklæði, því að eigi mun oss fólkið stýrilátt meðan það er
óhrætt."
   Þórir kvaðst eigi hirða hvað konur nögguðu "en mikinn mun eigum vér að
gera þín eða annarra heimamanna. Líst mér sem vér munum þig hafa að
trúnaðarmanni."
   "Sjáið þér fyrir því," sagði Grettir, "en eigi geri eg mér alla menn
jafna."
   Síðan lögðu þeir af flest öll vopn.
   Eftir það mælti Grettir: "Ráðlegt þykir mér að þér farið til borðs og
drekkið nokkuð því að yður mun þyrsta af róðri."
   Þeir kváðust þess albúnir en sögðu sér ókunnigt til kjallara. Grettir
spurði hvort þeir vildu hlíta hans forsjá og umgangi. Berserkir létust það
gjarna vilja. Grettir fer til og sækir öl og gefur þeim að drekka. Þeir voru
mjög móðir og sulgu stórum. Lætur hann óspart ölið, það er áfengast var til, og
gekk því lengi. Hann segir þeim og margar kátlegar sögur. Varð af þessu öllu
saman háreysti til þeirra að heyra. Eigi fýsti heimamenn til þeirra að koma.
   Þá mælti Þórir: "Eigi hefi eg þann mann fundið ókunnan er svo vel vildi
við oss gera sem þessi maður eða hver laun viltu af oss félögum þiggja fyrir
þína þjónustu?"
   Grettir svarar: "Eigi ætla eg hér til launa fyrir að svo gervu en ef vér
erum þvílíkir vinir þá er þér farið á burt sem nú horfist þá mun eg ráðast til
lags með yður. En þó að eg megi minna en einnhver yðvar þá mun eg eigi letja
stórræðanna."
