
   Með Ásmundi óx upp sá maður er Þorgils hét. Hann var kallaður Þorgils
Máksson. Hann var náskyldur frændi Ásmundar. Þorgils var sterkur að afli og
græddi mikið fé með umsjá Ásmundar. Keypti hann til handa Þorgilsi landið að
Lækjamóti og bjó þar. Þorgils var aðdráttarmaður mikill og fór á Strandir hvert
ár. Aflaði hann þar hvala og annarra fanga. Þorgils var fullhugi mikill. Hann
fór allt á Almenninga hina eystri.
   Í þenna tíma var uppgangur þeirra fóstbræðra sem mestur, Þorgeirs
Hávarssonar og Þormóðar Kolbrúnarskálds. Þeir áttu ferju og létu víða verða til
drepið og þóttu ekki miklir jafnaðarmenn.
   Það bar til á einu sumri að Þorgils Máksson fann hval á Almenningum. Gekk
hann þegar á skurð og hans félagar. En er þeir fóstbræður fréttu það fóru þeir
þangað til og horfðist fyrst líklega á um umtal þeirra. Bauð Þorgils að þeir
skyldu hafa að helmingi hvalinn þann er óskorinn var en þeir vildu hafa einir
þann er óskorinn var ella skipta í helminga bæði skorinn og óskorinn. Þorgils
þverneitti því að leggja þann af er skorinn var. Sló þá í heitan með þeim og
því næst vopnuðust hvorirtveggju og börðust eftir það. Þorgeir og Þorgils
sóttust lengi svo að engi skakkaði með þeim og var hvortveggi hinn ákafasti.
Var þeirra viðskipti bæði hart og langt en sá varð endir á að Þorgils féll
dauður fyrir Þorgeiri til jarðar. En Þormóður og aðrir fylgdarmenn Þorgils
börðust


við í öðrum stað. Sigraði Þormóður í þeirra viðskiptum. Féllu þrír félagar
Þorgils fyrir honum.
   Eftir víg Þorgils sneru fylgdarmenn hans aftur inn til Miðfjarðar og
fluttu lík Þorgils með sér. Þótti mönnum að honum hinn mesti skaði. Þeir
fóstbræður tóku þar allan hvalinn til sín. Þeirra fundar getur Þormóður í
erfidrápu þeirri er hann orti um Þorgeir.
   Ásmundur hærulangur frétti víg Þorgils frænda síns. Hann var aðili að
eftirmálinu um víg Þorgils. Fór hann til og nefndi votta að benjum og stefndi
málinu til alþingis því að þeim sýndist þá lög er málið hafði til borið í öðrum
fjórðungi. Og liðu svo stundir fram. 
 
Maður er nefndur Þorsteinn. Hann var sonur Þorkels kugga, Þórðarsonar gellis,
Ólafssonar feilans, Þorsteinssonar rauðs, Auðarsonar djúpauðgu. Móðir Þorsteins
Kuggasonar var Þuríður dóttir Ásgeirs æðikolls. Ásgeir var föðurbróðir Ásmundar
hærulangs.
   Þorsteinn Kuggason átti eftirmál um vígið Þorgils Mákssonar jafnfram
Ásmundi hærulangi. Gerði hann nú orðsending til Þorsteins að hann kæmi til móts
við hann. Þorsteinn var kappi mikill og ofstopamaður hinn mesti. Fór hann þegar
til móts við Ásmund frænda sinn og töluðu þeir um vígsmálið. Var Þorsteinn hinn
ákafasti, kvað hér eigi skyldu fébætur fyrir koma, sagði að þeir hefðu nógan
frænda afla til þess að annaðhvort kæmi fyrir vígið sekt eða mannhefndir.
Ásmundur kvaðst honum mundu að fund fylgja hverju sem hann vildi fram fara.
Riðu þeir norður til Þorvalds frænda síns, og beiddi hann liðveislu en hann
játaði honum því skjótt. Bjuggu þeir málið til á hendur Þorgeiri og Þormóði.
Þorsteinn reið heim til bús síns. Hann bjó þá í Ljárskógum í Hvammssveit.
   Skeggi bjó í Hvammi. Hann réðst í málið með Þorsteini. Skeggi var sonur
Þórarins fylsennis, Þórðarsonar gellis. Móðir Skeggja var Friðgerður dóttir
Þórðar frá Höfða.
   Þeir fjölmenntu mjög til alþingis og héldu málum fram með miklu kappi.
Riðu þeir Ásmundur og Þorvaldur norðan til með sex tigu manna og sátu í
Ljárskógum margar nætur. 
 
Þorgils bjó þá á Reykjahólum. Hann var son Ara Mássonar, Atlasonar hins rauða,
Úlfssonar hins skjálga er nam Reykjanes. Móðir Þorgils Arasonar var Þorgerður
dóttir Álfs úr Dölum. Önnur dóttir Álfs var Þórelfur, móðir Þorgeirs
Hávarssonar. Átti Þorgeir þar traust mikið fyrir frændsemis sakir því að
Þorgils var mestur höfðingi í Vestfirðingafjórðungi. Hann var svo mikill
þegnskaparmaður að hann gaf hverjum frjálsum manni mat svo lengi sem þiggja
vildi. Varð af þessu jafnan fjölmennt á Reykjahólum. Hafði Þorgils rausn mikla
af búnaði sínum. Hann var góðgjarn maður og forvitri. Þorgeir var með Þorgilsi
á vetrum en fór á Strandir á sumrum.


