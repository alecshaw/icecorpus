Hin sæla Marta var göfug að kyni en göfugri að góðum siðum og trú. Hún var þegar 
á barnsaldri tendruð af ástsemd almáttigs guðs. Hún var vel kunnandi á lögmál 
Móse og aðrar hebreskar bóklistir. Hlýðin var hún guðs boðorðum, hæversk að 
meðferðum, kurteis í bolsvexti, snjöll í máli, væn í ásjónu og kæn við alla 
kvenmannliga atgervi, siðprúð umfram aðrar frúr, ástúðig við alþýðu. Það finnst 
hvergi í bókum lesið að hún hafi bónda áttan né samlag við nokkurn karlmann átt. 
Faðir hennar var víða frægur um það land er Síría heitir, svo og um sjóborgir og 
nálæg héruð og byggðir á hinum yngra aldri. En eftir það er Júðar ráku Krists 
lærisveina af sínum héruðum, fór hún í Grikkland og flutti fram guðs erindi með 
postulligri trú í Athenisborg. Þessi fyrrnefnd Marta var auðig að fémunum og 
uppfædd fimmtán stadía frá Jórsölum í því héraði er Bethanía heitir. Hinn mikli 
Ágústínus kallar þenna stað kastala vera, en helgi Beda prestur segir vera borg 
setta í hallinum Olivetifjalls. Bróðir hennar hét Lasarus en systir María, sú er 
Magdalena er kölluð og nafn tók af kastala þeim er Magdalum hét. Hún var eigi 
aðeins tigin að kyni, heldur var hún og stórauðig að þeim peningum er hún erfði 
eftir feður sinn. Því varð hún stórum fræg af þeim tveim hlutum, auð og ætterni, 
er þessi heimur prísar mest. En því að oftliga fylgir eftirlífi svo sem 
förunautur auðigleiksins og gnótt fjárhlutanna kennir sællífi, hafði hún á hinum 
yngra aldri lifað eftir lystingum líkama síns, að slitnu taumalagi skírlífis og 
drýgði margs konar munúðlífi þar til er hún fann umbót allra sinna andmarka af 
fundi vors herra í húsum Símonar pharisei yfirgyðings. Þessi systkin voru 
sammædd en eigi samfædd og höfðu arf tekið eftir móður sína, þrjá kastala, í 
Bethanía tvo og hinn þriðja Magdalum, og nokkurn part af sjálfri Jórsalaborg. En 
þó var Marta báðum þeim frægri að visku og dyggleik og nógum pengum, örleik og 
stórmennsku og margri framkvæmd. Riddara og marga aðra kurteisa þjónustumenn 
hélt hún á sínum kosti með mikilli sæmd og sóma og veitti mörgum höfðingjum 
stórar veislur með margháttaðri frægð og var sjálf hin vísasta að búa til 
tíguligar krásir því að svo vísa guðspjöllin til að í mörgum stöðum þar sem menn 
veittu veislur vorum herra Jesú Kristó var Marta kölluð til þjónustu af allra 
hendi því að hún ætlaði svo kost sem hin vísasta húsfrú og hin röksamasta 
ráðskona og hin mildasta móðir því að hún veitti sínum gestum, þeim er hennar 
heimkynni sóttu, náliga alla þá hluti er þeir beiddust viðkvæmiliga. Af því bar 
svo til að þá er hún gerði slíka hluti fyrir guðs sakir varð henni auðið um 
síðir að taka hann sjálfan í sitt herbergi, og að verkkaupi sinnar þjónustu 
elskaði hann hana því að hann er elskari allra góðra manna og sjálf ástin, og 
hann tók og glaðligar herbergi í hennar húsi en annars staðar. Kom þá það fram 
er spámaðurinn segir að guð mun koma á jarðríki sem útlenskur og hneigja sig til 
herbergis sem vallari.

Hér hefur frásögu þeirra Maríu og Mörtu og Lasarusar bróður þeirra

Ambrósíus erkibiskup af Melansborg segir í sínum sermone, þeim er hann talar af 
hinum vísa Salómoni, teljandi velgerninga vors herra við mannkynið af þeim 
táknum er hann gerði á þessum þrem systkinum, og komst svo til orðs: "Hann 
þurrkar með sumum blóðrás, sem með Mörtu, en frá sumum rekur hann djöfla, sem 
frá Maríu, suma reisir hann af dauða sem Lasarus." Hið fyrsta tákn af þessum 
segir Comestor á þá leið in Historiis evangeliorum, að þá er drottinn Jesús var 
beðinn að fara til húsa þess höfðingja er Jarkus hét að reisa af dauða dóttur 
hans, þröngdu honum mjög á veginum miklir flokkar þeirra manna sem sumir vildu 
heyra kenningar hans, sumir þiggja af honum lækning, sumir að undrast tákn hans, 
sumir að finna að atferð hans. Var í þessu liði ein blóðsjúk kona, sú er hann 
segir eftir orðum Ambrósíusar Mörtu verið hafa, sú er blóðfallssótt píndi um sjö 
ár svo að læknar máttu henni enga bót vinna, þótt hún héti þeim nóga penga að 
gefa ef þeir græddu hana. Hún mælti þá með sjálfri sér: "Heil mun eg verða 
sóttar minnar, þótt eg snerti aðeins trefur klæða Jesú." En þá er hún gerði sem 
hún sagði, kenndi hún sig þegar alheila.
Jesús mælti þá: "Nokkur snart mig."
Lærisveinar hans mæltu: "Hvað er það undarligt þó að þér þyki sem nokkuð snerti 
þig þar sem öllum megin þröngva oss flokkar."
En Jesús svarar: "Senniliga snart mig einhver því að eg kenndi að þeim veittist 
heilsugjöf af mér."
En er hann sá um sig að sjá hver sá væri, varð konan óttafull og féll til fóta 
honum segjandi honum sína hugsan og tiltæki og að hún var heil vorðin.
Drottinn mælti þá til hennar: "Dóttir, trúa þín halp þér. Far þú í friði og ver 
heil sóttar þinnar."

Af Maríu

Hér næst setur Comestor þann atburð er drottinn kallaði til snæðings af phariseo 
þeim er Símon er nefndur en eigi greina guðspjöll stund eða stað þessa atburðar. 
Og er syndug kona, sú er vér vitum Maríu verið hafa af orðum hins helga 
Jóhannesar guðspjallamanns, vissi að Jesús var kominn til snæðingsins þá gekk 
hún í húsið með ker það er fullt var af ágætum smyrslum og stóð á bak hjá fótum 
Jesú og þvó hans fætur með þeim tárum er iðran annmarkanna gat í hjartanu en 
fram flugu af augunum, og þerrði með hári sínu og kyssti fæturna með sínum 
eiginligum munni. Þar af talar svo hinn mikli Gregoríus: "Þá er eg hugsa iðran 
Maríu líkar mér heldur að gráta en nokkuð að segja eða hver mun hafa svo 
járnligt brjóst að eigi muni tár þessarar syndugu konu bleytt fá til eftirdæma 
synda iðranar. Óboðið gekk hún inn í milli boðsmanna, grét hún á milli þeirra er 
með fagnaði snæddu. Segið þér með hverjum harmi sá hitnar er að snæðingum sýtir. 
Saurga lét hún sig, en þvóndi rann hún til miskunnarbrunnsins. Sýnt er að konan, 
sú er fyrrum gaf sig upp fyrir óleyfðum hlutum, mun smyrsl hafa borið á líkam 
sinn fyrir eftirlífis sökum til þess að hún ilmaði vel. Meður augunum hafði hún 
girnst óleyfða hluti, hárið hafði hún plagað til þess að hún sýndist fríðari 
sínum elskurum. Því þó hún fætur drottins með tárum en þerrði með hári og smurði 
með smyrslum og með þeim munninum er áður hafði hún syndgast með, kyssti hún 
fætur drottins. Svo margar fórnir fann hún af sjálfri sér sem hún hafði óleyfðar 
lystingar í sér. Tölu lastanna sneri hún í tölu mannkostanna, að allt þjónaði 
það guði í iðraninni sem áður gerði hann reiðan í syndinni." En Símon, sá er 
vorn herra hafði inn kallað, skynjaði hennar athæfi og fyrirleit hann Jesúm og 
möglaði í hjarta sínu fyrir það er hann rak hana eigi brott frá sér sem hann 
talaði þessi orð: "Ef þessi maður væri spámaður, mundi hann að skýru vita hver 
eða hvílík kona sjá væri eða eigi sem á honum tekur því að hún er syndug."
Gregoríus segir að þessi maður var drambsfullur og fyrirleit hina syndugu konu 
því að falsað réttlæti hafnar og svívirðir synduga menn en satt réttlæti 
sampínist við þá; og hann mundi hana með hælum brott hafa rekið ef hún hefði að 
hans fótum kropið. En vor herra er sat í milli tveggja sjúkra manna, annars þess 
er heill var að viti en sjúkur af syndinni, en annars þess er tapað hafði vitinu 
og sig kenndi eigi sjúkan, svarar sjálfs hans hugrenning og sigraði hann með 
sjálfs hans orðum með þeim hætti sem þá er vitlaus maður ber sjálfur að sér það 
reip sem hann skal binda með, á þessa leið: "Símon," sagði hann, "þér hefi eg 
nokkuð að segja."
Hann svarar: "Segið þér, meistari."
Jesús mælti: "Tveir skuldunautar áttu fé að lúka einum auðigum manni er vanur 
var að taka tvífalda leigu af pengum sínum eftir ákveðnum tíma. Annar átti að 
ljúka fimm hundruð penga, en annar fimm tigi penga. En því að þeir höfðu eigi 
til að lúka skuldina gaf hann þeim upp allt féið. En hvor hyggur þú að framar 
elskaði sinn uppgjafara skuldarinnar?"
Hann svaraði: "Það trúi eg að sá hafi framar elskað sem framar var upp gefið."
Jesús svarar þá: "Réttliga dæmir þú."
Hann snerist þá til konunnar en talaði þó til Símonar: "Hvort sérð þú konu þessa 
er mér þjónar er gekk inn í hús þitt? Og gafst þú mér eigi vatn til þess að 
þvegnir væru fætur mínir en kona þessi þó með tárum fætur mína og þerrði með 
hári sínu. Þú kysstir mig eigi en síðan eg gekk í hús þitt þá lét hún eigi af að 
kyssa fætur mína. Þú lést eigi smyrja höfuð mitt með oleo en hún smurði með 
smyrsli fætur mína."
Og þá er hann hafði talda góða hluti hinnar syndugu konu og svo illa hluti 
falssamliga kristins pharisei, snerist hann til hennar og mælti: "Fyrirgefist 
þér, kona, margar syndir því að þú elskaðir mig mjög." Sem hann segði svo: 
Fullkomliga brennir þú upp ryð syndarinnar því að þú hitnar harðla mjög af eldi 
ástarinnar. Og er hann hafði þetta mælt þá tóku nokkurir af þeim er að borði 
sátu með honum að tala með sér: "Hver er þessi er syndir gefur upp?"
Jesús mælti þá til hennar: "Far þú í friði því að trúa þín gerði þig heila."
Gregoríus segir að því gerði trúa hennar hana heila að hún efaði ekki um að hún 
mætti það fá er hún beiddist. Af þeim tók hún styrkleik trúarinnar sem hún tók 
áður af von heilsunnar. Í friði var henni boðið að fara, að hún gengi um 
sannleiksgötur en dræpi eigi fótum í áhlekkingar. Þá förum vér í friði er vér 
göngum þann veg vors herra boðorða sem oss leiðir aldrei undan hans endalausri 
miskunn.
Eftir það fór drottinn þaðan um borgir og kastala með tólf lærisveinum sínum, 
predikandi af himnaríki, og konur nokkurar þær er hann hafði leyst af óhreinum 
öndum og af sjúknaðum. Milli þeirra var María Magdalena, sú er drottinn rak frá 
sjö djöfla, sem Markús sagði evangelista. Innocentíus sagði svo af henni: "Sjö 
djöflar kvöldu hana því að þeir sviku hana með sjö háttum, eigi aðeins á það 
leiðandi að gera það eigi sem gera skyldi, heldur og að gera það er eigi 
skyldi." Og er þessi grein haldandi í milli peccatum og delictum, að delictum 
verður í tjón góðra verka ef maður vinnur eigi vinnandi hluti, en peccatum er að 
vinna óvinnandi hluti. Meður þessu hvorutveggja móti var hún sek í hjarta því að 
hún lét eigi að því leiðast sem góður andi skaut henni í hug en hún samþykkti 
því sem illur andi skaut í hug henni. Delictum framdi hún með munni því að hún 
þagði yfir sönnum hlutum, peccatum framdi hún með munni því að hún sagði og 
talaði ósanna hluti. Delictum vann hún í verki þá er hún felldi niður góða 
hluti, peccatum vann hún í verki þá er hún vann illa hluti. Synd hennar var 
mikil og mörg og opinber. Mikil því að Jesús rak sjö djöfla frá henni. Mörg því 
að henni voru margar syndir fyrirgefnar. Opinber því að hún var kona harðla 
syndug í borginni. Öllum lét hún sig uppi með vísum tilgang; engan rak hún frá 
sér viljandi. En því að mikil var synd hennar, bætti hún með miklu hugarangri; 
og því að synd hennar var mörg, bætti hún með margföldu starfi og erfiði; en því 
að synd hennar var opinber, bætti hún með miklum og merkiligum kinnroða, því að 
þessir þrír hlutir gjöra mannsins iðran guði þægja: Sorg eða angur í hjarta, 
kinnroði í andliti, starf eða erfiði í verki, eftir atkvæði hins vísa Salómons 
því er hann segir: "Með þeim hætti skal hver bæta sem hann misgjörir." Hin 
synduga kona kom þvóndi til miskunnarbrunnsins, skelfd með miklu hugarangri og 
döggði drottinliga fætur með mikilligum kinnroða. Hnekkt stóð hún á bak hjá 
fótum Jesú og kyssti fætur hans og sýndist fyrir augliti hans með mikilli 
skemmd. Og þótt hún þegði með munni, kallaði hún með hjartanu. Eigi flæði hún að 
sýnast ljót fyrir boðsmönnum því að þeir sáu hina ytri hluti en guð leit hina 
innri hluti, og hún þóttist ljótari í samviskunni fyrir innan en í ófrægðinni 
fyrir utan. Með miklu starfi kom hún með alabastrum, það er smyrslaker af 
marmara gert. Smurði hún fætur drottins eigi um sinn heldur oftar, fyrr í húsi 
Símonar pharisei með smyrsli; í annað sinn í húsi Símonar leprosi; smurði hún 
höfuð hans með nardo pistico; hið þriðja sinn þá er hún keypti smyrsl að bera á 
líkam hans. Í þessum hlutum er harðla djúpt stórmerki og til eftirdæmis 
dragandi: Af gjörð hjartans hreinsaði hún með tárum; af gjörð munnsins hreinsaði 
hún með kossum; af gerð verksins hreinsaði hún með smyrslum. Og svo sem hún lét 
limi sína þjóna óhreinleik til illsku, svo lét hún limi sína þjóna réttlæti með 
lítillæti til heilagleiks. Misgerði hún með fimm líkamsins vitum, sýn og heyrn, 
berging, ilming og átekning, og með öllum þessum vitum bætti hún yfir. Misgerði 
hún með augum því að kvenmanns saurlífi kennist í augum; bætti hún með augum því 
að María grét hjá leiði drottins fyrir ástsemdar sakir. Misgerði hún með eyrum 
því að hún sneri heyrn sinni til skröksagna; bætti hún með eyrum því að hún sat 
hjá fótum Jesú og heyrði orð hans. Misgerði hún með nösum því að hún þefaði 
syndsamliga af sætum ilm; bætti hún með nösum því að hún smurði drottin með 
smyrslum svo að þefaði um allt húsið. Misgerði hún með munni því að varar 
pútunnar eru sem drjúpandi seimur hunangsins; bætti hún með munni því að hún 
stóð á bak Jesú og kyssti fætur hans. Misgerði hún með höndum, því að þessa 
heims kona braut með höndum smíðað herbergi, það er að skilja, sú sála sem 
sjálfur guð gerði sér til herbergis, fyrirkemur sér með saurlífis synd; bætti 
hún með höndum því að hún þvó fætur Jesú með tárum sínum og þerrði með hári 
sínu. Misgerði hún með vangeymslu, fyrir illgirnd og óvisku og breyskleik. Synd 
óvisku bætti hún með álitning guðligrar visku því að María valdi sér hinn besta 
hlut og sat fyrir fótum drottni og nam kenningar hans. Breyskleiks synd bætti 
hún með styrk og staðfesti á píslartíma Krists því að þá er allir lærisveinar 
flýðu frá drottni, fylgdi hún honum allt til dauða og stóð hjá krossi hans með 
Maríu móður hans og Jóhannesi evangelista og Maríu Klópa. Synd vangeymslunnar 
bætti hún með merkiligri þjónustu, þeirri er af guði var lofuð þá er hann mælti 
svo: "Hví eruð þér þungir konu þessi? Gott verk vann hún á mér og sendi smyrsl á 
líkam minn að búa mér til graftar." Synd illgirndar bætti hún með embætti 
ástarinnar eftir því sem vor herra bar henni vitni, svo mælandi: "Margar syndir 
fyrirgefast henni því að hún elskaði mig harðla mjög og ástin hylur harðla 
mikinn fjölda synda." Og svo sem fyrrum nægðist með henni syndin, það er netjuð 
mörgum syndum og löstum því að hún var full af sjö djöflum, svo nægðist með 
henni guðs miskunn því að hún varð af hans ástgjöf full af öllum mannkostum og 
kröftum. Svo segir Comestor að sumir ætli þennan atburð gerst hafa í Nasaret en 
eigi fæst prófan til þessa af sjálfum guðspjöllunum um stund og stað.

Frá Mörtu

Og er Jesús fór þaðan í Júdeam, gekk hann í nokkurn kastala. Tók þá fyrrnefnd 
Marta hann í sitt herbergi. Senniliga var hún sæl er hún öðlaðist þann að fæða 
er fæðir alla veröldina og sjálfur er brauð englanna, og varð maklig að hafa 
þann að gest er herbergir og heimir hvern mann þann er í heiminn kemur. Þann 
fæddi hún er fæðir allar skepnur og lukti í húsi þann hinn mikla kóng og herra 
er heiminn allan lykur í hnefa sér. Hún sá og þann er margir kóngar og spámenn 
girntust að sjá og sáu eigi, og heyra og heyrðu eigi. Mikil tign er að þiggja 
slíka vináttu af guðs syni og maklig miklu lofi. Og er hún hafði hann inn tekið 
undir sína húsþekju, valdi hvor þeirra systra sér þá þjónustu sem hún hugði 
honum framast mundu þóknast þeirra þjónusta. María sat hjá fótum hans og heyrði 
kenning hans, fúsari að vera fædd heldur en að fæða. En Marta annaðist 
margháttað matbúnaðarstarf og því að hún hafði hlotið hinn tignasta gest, vildi 
hún stunda honum að þjóna með hæstu tign og virðing, hýbýlin að hreinsa og 
prýða, búa sætin og hvílur, drykk og vistir. Svo sýndist henni sem eigi mætti 
allt hyskið og heimafólkið til vinnast að veita þvílíka þjónustu vorum herra sem 
honum sómdi, og því stóð hún fyrir honum angurfull og mælti til hans: "Minn 
herra," sagði hún, "þér gefið eigi að því gaum er systir mín lætur mig eina 
þjónustu veita, fyrir því bið eg þig að þú bjóðir henni mér að fulltingja."
En hann svarar: "Marta, þú ert sorgmóð mjög og berð andsemd fyrir marga hluti en 
eitt er nauðsynligt: María valdi sér hinn besta hlut, þann sem eigi mun af henni 
tekinn vera."
Sjá hér ágætan herra, þann er fyrir utan alla manngrein vill öllum hjálpa og af 
ýmsum þiggja ýmsar þjónustur og elskar og lofar. Svo lofaði hann annarrar 
þjónustu að hann lastaði eigi fyrir annarri og mat þó, að því að Comestor segir, 
framar það er María sat hjá fótum hans og heyrði orð hans í því er hún valdi sér 
þann hlut er eigi mundi verða af henni tekinn, en eigi fyrir því að hún væri 
hærri að verðleikum því að þaðan vandist vor herra að þiggja heimboð að hinni 
sælu Mörtu í hennar herbergi. Má af því marka hversu mikla velgerninga og hversu 
miklar þakkir og hversu miklar ömbunir hann veitir fyrir þá gestrisni er eigi er 
til heimskrauts gjör og fyrir ölmusur og þjónustu við fátæka menn, ef það er 
gjört fyrir utan hryggð og möglan og eftirtölur, ef fram er látið dæmi þessarar 
konu Mörtu þar sem fyrir hennar vinskap og gestrisni reisti af dauða Lasarus 
bróður hennar og elskaði öll þau systkin, Maríu og Mörtu og Lasarus.
Frá þeim tíma fylgdi María Magdalena Jesú og lærisveinum hans með fullkominni 
ást, bæði að önd og líkama, veitandi sinn mikla auð til atvinnu honum og hans 
fylgjurum. Fyllti hún þá fastliga tíu hans boðorð, það er svo mælti: Sá er mér 
þjónar, fylgi hann mér, og þar sem eg er mun minn þjónustumaður vera.

Hér segir frá Lasarus

Á einum tíma tók Lasarus, sá er fyrr var nefndur, stríðan sjúkleik heima í 
Bethanía í kastala þeirra systra hans er þá sátu yfir honum. Þær sendu þá menn 
að segja Jesú: "Nú er sá sjúkur er þú elskar." Af þeim málum má skilja að Jesús 
var eigi í Bethanía. Ágústínus segir að fyrir því sendu þær honum orð að bróðir 
þeirra var sjúkur, að vita ef hann vildi græða hann. En hann dvaldi að græða til 
þess að hann mætti af dauða reisa. Eigi vildu þær svo mikils dirfast að mæla sem 
kóngur Regulus: "Kom þú og græð," og eigi sem Centurio hundraðshöfðingi: "Bjóð 
þú og mun þegar verða." Ef hans trúa er lofuð því að hann þóttist eigi verður að 
Jesús kæmi í hús hans, heldur mælti hann: "Bjóð þú, drottinn, og mun þegar 
sveinn minn verða heill;" hversu er trúa þessara tveggja systra lofandi, er þörf 
þótti vinna aðeins að segja græðaranum: "Nú er sá sjúkur sem þú elskar," sem þær 
segðu: Þörf vinnur um sótt hans vitand þín ein saman því að þú gerir eigi bæði, 
elskar og fyrirlætur. 
En þá er Jesús heyrði sendiboðann mælti hann: "Þessi sjúknaður leiðir hann eigi 
til dauða, það er að halda hann í dauða, heldur er hann fyrir guðs dýrð, að 
sonur guðs dýrkist fyrir hann."
Af því að hann hafði heyrt sendiboðið um sagðan sjúkleik Lasarusar, var hann í 
þeim stað tvo daga, að liðnir mættu verða fjórir dagar frá dauða Lasarusar þá er 
hann kæmi aftur í Bethaniam. Hann mælti þá við lærisveina sína: "Förum í 
Júdeam."
Þeir svöruðu: "Fyrir hví viltu þangað fara þar sem þeir vildu næstum grýta þig?"
Hann svarar: "Hvort eru tólf stundir dagsins? Ef nokkur gengur á daginn drepur 
hann eigi fótum því að hann sér ljós þessa heims." Það má svo skilja: Eg er 
dagur en þér eruð tólf stundir, því þurfið þér mér eigi ráð að kenna eða forðast 
með mér að fara.
Eftir það sagði hann þeim dauða Lasarusar, fyrst með fígúru en þar næst með 
berum orðum, og sagðist fagna fyrir þeirra hönd, því að batna mundi trúa þeirra 
ef þeir sæju hann af dauða rísa, fyrir það er hann hafði eigi þar verið þar sem 
eigi mundi dauðinn drottnað hafa ef lífið hefði nær verið. Síðan fóru þeir í 
Bethaniam og hafði Lasarus þá fjóra daga í gröf legið.
Margir Júðar höfðu komið til þeirra systra að hugga þær um bróðurdauðann. Og er 
Marta heyrði að Jesús fór þangað á leið, rann hún út af staðnum í móti honum en 
María sat eftir heima. Og er Marta sá hann, mælti hún: "Minn herra, eigi mundi 
bróðir minn dauður ef þú hefðir hér verið. En veit eg að þú þiggur af guði allt 
það er þú hefir beðið." Ágústínus segir: "Eigi mælti Marta: "Nú bið eg að þú 
reisir upp bróður minn" því að hún vissi eigi að bróður hennar væri nauðsynligt 
upp að rísa af dauða. Þetta eina mælti hún: "Veit eg að þú mátt ef þú vilt.""
Jesús mælti þá við hana: "Upp mun rísa bróðir þinn."
Hún svarar: "Veit eg að hann mun upp rísa í hinni efstu upprisu." Sem hún segði: 
Af því er eg viss að hann mun upp rísa er almenningur rís upp.
Jesús mælti þá: "Eg er upprisa og líf." Sem hann mælti: Þú Marta, upp mun rísa 
bróðir þinn á efsta degi, satt er það, en þó má sá upp reisa hann nú þegar er þá 
mun hann upp reisa, því að eg er upprisa og líf.
Enn mælti Jesús: "Hver sá er á mig trúir mun þó lifa að hann hafi áður dauður 
verið, og sá er lifir og trúir á mig mun eigi deyja að eilífu." Það er svo að 
skilja, að sá sem á mig trúir þótt hann hafi dauður verið í líkam, mun lifa í 
önd þar til er hann lifnar, og hörund hans, sú er þá lifnar, mun aldrei deyja 
þaðan af. Og hver sá sem lifir í líkam og trúir á mig, þó að hann deyi stundliga 
líkamsdauða, þá mun eigi deyja að eilífu fyrir líf andans og ódauðleik 
upprisunnar. 
Því næst mælti Jesús: "Hvort trúir þú þessu Marta?"
"Að skýru, herra, trúði eg að þú ert sonur guðs, sá er kom í þenna heim." Sem 
hún segði: Þá er eg fékk sanna trú, trúði eg að þú ert líf, trúði eg að hver sá 
maður er á þig trúir mun lifa þótt hann hafi dauður verið. Og sá er lifir og 
trúir á þig mun eigi deyja að eilífu.
Eftir þetta gekk Marta heim og sagði systur sinni að meistari var kominn og 
kallaði hana. Hún stóð upp og gekk út af kastalanum í þann stað sem systir 
hennar hafði skilið við Jesúm og mælti við hann: "Eigi mundi bróðir minn dauður 
vera herra, ef þú hefðir hér verið."
Júðar margir, þeir sem þar höfðu komið að hugga þær systur um bróður sinn, gengu 
þegar af kastalanum er þeir sáu Maríu út ganga skjótliga. Ágústínus segir: "Af 
því bar og svo til að guð vildi marga láta vera vitnismenn að hinn ferdagaði 
rísi upp." 
Og er Jesús sá Maríu gráta, og svo Júða þá sem hjá stóðu, grét hann með kalli og 
tárfelling og mælti: "Hvar settuð þér hann?" Sem hann mælti: Veit eg að hann er 
dauður en eigi hvar hann er grafinn. Þetta mælti hann af manndóminum því að hann 
veit allt með guðdóminum.
María mælti: "Kom og sjá." Það er að skilja: Kom til og veit miskunn, því að þá 
sér Jesús er hann miskunnar.
Og þá grét Jesús.
Júðar mæltu þá: "Nú má sjá hversu hann elskaði þenna mann." Sumir mæltu: "Mundi 
eigi sá er sýn gaf þeim er blindur var fæddur, mega það gera að sjá maður dæi 
eigi?" En er það vitanda að því lét Jesús hann deyja mega að hann mætti hann upp 
reisa. Dvaldi hann hið minna að hann mátti gera hið meira. 
Jesús grét þá enn hástöfum og kom til leiðisins, en það var höggvið niður í berg 
og velt yfir steini.  Hann mælti þá: "Hrærið af steininn!"
 Marta mælti þá: "Illa þefar líkið því að nú hefir hann fjóra daga í jörðu 
legið."
Hann mælti þá: "Sagði eg þér eigi að þú mundir sjá dýrð guðs ef þú tryðir?" Það 
er að hinn fúli og hinn ferdagaði mundi upp rísa.
Og að fráhrærðum steininum mælti hann: "Þakkir geri eg þér faðir, því að þú 
heyrir mig. En eg vissi að þú heyrðir mig jafnan. Eg talaði þessa hluti fyrir 
sakir lýðs þess er hjá stendur, að þeir trúi að þú sendir mig"
Eftir það kallaði Jesús mikilli röddu með tárfelling: "Lasarus, kom út!" Sem 
hann segði: Gakk út þú af gröf er að sönnu er staður dauðra manna og kom út, það 
er í ljós er að sönnu er staður lifandi manna. 
Hann gekk þá út sveipaður um hendur og fætur og huldur með sveitadúki um andlit. 
Jesús bauð þá lærisveinum sínum að leysa hann og láta brott fara, það er að 
skilja: láta fara eftir vilja. Þeir gerðu sem hann bauð.
Sjá hér mikinn vitnisburð guðligrar ástar við Maríu: María grét og þá grét 
Jesús; María grét þá er bróðir hennar var eigi lífs; Jesús grét og kallaði hann 
til lífs svo sem hann þyldi eigi að sjá Maríu grátandi. 
Margir Júðar, þeir sem til þess höfðu komið að hugga þær systur og á þetta tákn 
sáu, trúðu á Jesúm. Sumir fóru og sögðu phariseis yfirgyðingum táknið og varð 
þetta verk stórum frægt. Comestor segir að frjádaginn fyrir passionem domini þá 
er guðspjallið er lesið, varð sjá atburður á hinum fyrsta degi hins fyrsta 
mánaðar eftir lögmáli Móse. En þeir hlutir er Jesús vann frá þessum dag til 
þvottdags fyrir pálmsunnudag, koma ekki til þessarar sögu.

Af Lasarus og Mörtu

Á hinum sétta degi, ef taldur er sjálfur páskadagurinn og laugardagurinn með 
fjórum milli settum dögum, kom Jesús í Bethaniam og tók snæðing í húsi Símonar 
hins líkþráa. Hann hafði líkþrár verið og af guði græddur en hélt þó hinu fyrra 
nafni, svo sem Mattheus er publicanus kallaður í guðspjalli eftir því sem hann 
var, áður hann kæmi til Krists. Margir af Júðum, þeir sem til páskahaldsins 
fóru, komu fyrir það í Bethaniam að þeir vildu sjá Lasarus er Jesús reisti af 
dauða. Höfðingjar kennimanna hugsuðu að veita honum bana því að margir menn 
trúðu fyrir hans sakir á Jesúm en fyrirlétu þá. Kastalamenn veittu Jesú snæðing 
en Marta þjónaði. Lasarus sat að matborði með honum. Af þessu efni segir 
Ágústínus að eigi hygðu menn sjónhverfing vera það er hinn dauði reis upp. Var 
hann einn af uppsitjöndum; lifði hann, talaði hann, snæddi hann. Sannleikur 
upprisunnar sýndist en ótrúa Júða hneyktist. Comestor segir að galdramenn reisa 
upp dauða menn svo að þeir binda undir armleggi þeim blöð þau er galdurligar 
fígúrur væru á ritaðar, þeir ganga og tala og megu eigi snæða. En sjá upprisa 
var prófuð með sannindum og öllum lífsmörkum og með löngum tíma eftirkomandi 
ævidaga, því að sú bók er heitir Speculum ecclesiae segir Lasarus biskup verið 
hafa út í Kýpur eftir dreifing Krists lærisveina um þrjátíu vetra og reist marga 
af andardauða svo sem var sjálfur reistur af líkamsdauða. Ágústínus segir in 
libro De verbis domini og að boðsmenn spyrðu hann af helvíti en hann sagði þeim 
með glöggri grein og þá höfðu helvíti fundið sinn birtara þótt þau hefðu langan 
tíma leynst. María systir hans tók smyrslaker gert af þeim steini er alabastris 
heitir og vel varðveitir óspelluð smyrsl. Þetta smyrslaker var fullt af nardo. 
Nardus er eitt tré með þykkum rótum, lágt að uppvexti, svart að lit og breyskt. 
Ofanvert tréið fer dreift og er fræið vaxið sem öx. Smyrslagjörðarmenn tempra 
smyrsl af spísum og öxum og svo af flúrum trés þessa og eru af spísunum dýrst 
smyrslin en önnur eru lág og lítilsverð. Því segir annar guðspjallamaðurinn 
þetta smyrsl verið hafa af spísum gjört en annar kallar nardum pisticum, það er 
óblandaður með öðrum smyrslum eða ófalsaður. Sumir segja að pisticum taki nafn 
af stað þeim er nardus vex eða gerist. Smyrslið var libra að máli eða þunga. Hún 
braut þá; það er að skilja að hún upp lauk fyrrnefnt ker og steypti yfir höfuð 
Jesú og svo smurði hún fætur hans en þerrði með hári sínu og ilmaði smyrslið um 
allt húsið. Á þeim sama degi gjörir herra páfinn í þessa minning ölmusur fátækum 
mönnum því að þeir eru fætur himnakonungs og ganga á jörðunni, það er að mæta 
vosi og erfiði í heiminum, og eru lægstir að virðingu í Krists líkam. 
Júdas Ískaríot, einn af tólf mötunautum Jesú, óþokkaðist við hennar þjónustu og 
mælti: "Til hvers kemur töpun smyrsla þessa því að það mátti seljast meir en 
þrimur hundruðum peninga og verða gefið fátækum mönnum." Jóhannes evangelista 
greinir að Júdas mælti þetta eigi af því að hann hirti um fátæka menn, heldur 
fyrir því að hann varðveitti féhirslur Jesú og þá hluti sem offraðir voru bar 
hann eigi aðeins heldur bar hann og brott og stal, því að hann átti húsfreyju og 
sonu, og fékk þeim. Af þessum sagði Davíð í Saltaranum: "Verði son hans 
föðurlaus en húsfreyja hans ekkja; þeim gaf hann það sem hann stal." Sumir 
meistarar sanna það að féhirðinum væri skipuð tíund af öllu offri fyrir starf 
sitt og þóttist hann missa þrjátíu penga í öllu smyrslinu því að pengar eru 
tíund af hverju hundraði penga þeirra sem hann taldi verð smyrslsins. Var hann 
svo dyggðarlaus að hann vildi svo mikið hafa og afla á líkam Jesú meistara síns 
sem hann þóttist missa í smyrslinu og því seldi hann drottin fyrir sakir rangrar 
ágirni er upp rann af þessu efni. Aðrir lærisveinar samsinnuðu Júdasi í því að 
þeir létu sér mislíka hennar tiltæki, og þó fyrir utan allt fals heldur fyrir 
ástar sakir við fátæka menn. Jesús hirti þá um þessa þykkju ranga, er þeir höfðu 
á þjónustu Maríu, með þessum orðum: "Fyrir hví eruð þér þungir konu þessi? Gott 
verk vann hún á mér því að fátæka menn munuð þér jafnan hafa með yður en mig 
munuð þér eigi jafnan hafa. En hún vann þetta að smyrja minn líkam fyrir komandi 
graftartíma minn." Sem hann segði svo: Látið hana gera þetta við mig lifanda 
meðan hún má, að smyrja líkam minn þann er skjótt mun grafinn verða, því að 
þetta mun hún gera vilja við mig liðinn en mega eigi. Graftarembætti er það er 
hún gjörir að tilvísan heilags anda, þótt óvitandi, en eigi fjárglutran.
Og enn segir hann: "Eg kann yður að segja að þetta hennar verk mun sagt vera í 
minning, hvar sem þetta guðspjall er predikað." Sem hann segði: Eigi mun þetta 
hennar verk þagað sem mitt nafn er predikað. En eigi er undarligt þótt hún leggi 
fram fyrir mína skyld smyrsl sitt, þar sem eg mun skammbragðs fyrir hennar skyld 
hella út mitt blóð.
Hér um segir Beda prestur: "María smurði eigi aðeins fætur Jesú drottins, heldur 
og höfuð hans, sem vér námum af guðspjalli Matteusar og Markúsar." Og eigi er 
efanda að af þessi syndugu konu sagði Lúkas að hún smurði fætur drottins og 
þerrði með hári sínu og gerði hún þetta hneigð til fóta honum á meðal 
iðranartára. En síðan eftir uppreistan Lasarus bróður hennar smurði hún fætur 
drottins í annað sinn, milli fagnaða réttlætisverka, og þá efaði hún sig ekki 
til þess að smyrja höfuð hans. Hið fyrra sinn er eigi greint hvers kyns smyrsl 
eða hversu mikil voru, en hið síðara sinn er greint að það var af nardo og svo 
mikið sem libra heitir. Comestor segir svo af guðspjallamanna orðum að hinn 
næsta morgun eftir þessa atburði fór drottinn til Jórsalaborgar og reið ösnu og 
vann aðra þá hluti sem guðspjöll votta og hvarf hvert kveld aftur til páskahalds 
Júða í Bethaniam. Ágústínus hinn mikli segir það vera kastala en Beda prestur 
segir vera borg setta í hallinum Olivetifjalls sem fyrr segir. En svo sem á leið 
pínsl drottins var María Magdalena honum ástúðig og nærgöngul, sem Jóhannes 
evangelista segir, að hún stóð hjá krossi drottins með sjálfri drottningu himins 
og jarðar og öðrum þeim sem guðspjallið segir og bætti hún með staðfesti nýrrar 
guðs gjafar synd hins forna breyskleiks.

Af Maríu Magdalenu

Að liðinni písl og dauða græðarans og hryggð graftar hans bjó María Magdalena 
með öðrum konum, Maríu móður Jakobs og Salóme, smyrsl að smyrja líkam Jesú í 
leiði lagðan. Þær fóru og komu þangað hinn síðara hlut nætur þá er himinn tók að 
birtast af sólu til austurs og töluðu sín í milli hver velta mundi steini þeim 
hinum mikla frá munna leiðisins svo að þær mættu inn fara. En þá er þær litu til 
annað sinn, var hann frá voltinn en hann var þá fyrir munnanum er þær komu í 
fyrstu því að drottinn hafði af luktri gröf upp risið. Þær sáu þann guðs engil 
sem steininn hafði hrærðan sitja á honum. En fyrir þá ógn er af stóð englinum 
féllu varðmenn þeir sem Júðar höfðu sett til að gæta grafarinnar í ómegn svo að 
þeir lágu sem dauðir menn, en vissu vits síns og sáu upprisu drottins og voru 
vottar ef þeir vildu satt frá segja. Á þessi nótt skiptist dægratala. Áður fór 
nótt fyrir degi en þaðan af skiptist dægur að miðri nótt, þá er vor herra reis 
upp, og er nú síðan hvor nótt sameiginleg hvorumtveggja degi. Og er konurnar, 
óttafullar af þessari sýn, litu um sig, sáu þær tvo engla í mannlegri mynd og 
ásjónu. Þá hneigðu þær við þessa sýn andlit sín til jarðar. 
Englarnir mæltu þá til þeirra: "Fyrir hví leitið þér lifanda með dauðum?" Sem 
þeir segðu: Fyrir hví leitið þér í gröf, er dauðra manna staður er, Jesúm, þann 
er upp er risinn og líf er allra lifandi manna, sem hann sagði yður. Og nú farið 
þér til og sjáið legið og segið lærisveinum hans að hann reis upp og mun fara 
fyrir yður í Galileam.
Þær minntust þá að Jesús hafði þeim þetta sagt. Í þá minning er konurnar hneigðu 
andlit sín en knéféllu eigi við sýn englanna, hneigir heilög kirkja andlit sitt 
en knéfellur eigi frá páskum fram um hvítasunnuviku í minning upprisu drottins. 
Þær fóru þá að finna lærisveina Jesú þangað sem þeir voru í herbergi. En María 
Magdalena fór að finna Pétur og Jóhannes og sagði þeim drottin tekinn vera af 
leiðinu og kveðst eigi vita hvert þeir höfðu fært hann. Comestor segir að með 
henni sýtti afl ástarinnar, ella var hún hrædd og vissi lítið og trúði fyrir því 
Jesúm brott tekinn, þar sem hún fann hann eigi. Þeir runnu þá með henni til 
leiðisins og fundu eigi líkamann hans en sáu sveitadúk þann er sveipað var með 
höfuð hans, skildan frá öðrum dúkum þeim sem búkurinn var sveipaður með, og 
vafðan í einum stað, og trúðu hann í brott tekinn sem hún hafði sagt. Eftir það 
fóru þeir til herbergis síns. En María stóð eftir við leiðið og grét. Og þá er 
hún leit inn í það, þá sá hún hina sömu engla hjá þeirri sömu steinþró sem 
líkaminn hafði í legið, annan að höfði en annan að fótum. Gregoríus segir: "Af 
þessu má marka hversu mikið afl ástarinnar tendrað hafði hjarta þessarar konu 
þar sem hún stóð eftir hjá gröf græðarans þá er lærisveinar hans hurfu frá, og 
því bar svo til að hún ein stóð eftir þá er hún ein sá Jesúm." Ágústínus segir: 
"Eigi finn eg aðra sök fyrir hví María leit inn í leiðið, heldur en þá að hún 
trúði hvorki sér né öðrum um það að Jesús væri í brottu og hugðist þann að finna 
er hún elskaði."
Englarnir mæltu þá: "Hvað grætur þú, kona?" Svo sem þeir bönnuðu henni að gráta 
þá er efni voru til þess að fagna. Hún svaraði þeim þá: "Brott tóku þeir hann en 
eigi veit eg hvar þeir settu hann." Þeir svara þá engu.
Hún snerist þá og sá Jesúm standa hjá sér og vissi eigi að hann væri. Hann mælti 
þá: "Hvað grætur þú María, eða hvað leitar þú?" Sem hann sýndi henni að gráta 
eigi þann dauðan sem lifði né leita þann sem stóð hjá henni. 
Hún hugði að hann mundi vera gæslumaður garðsins, þess sem gröfin var í, og 
mælti til hans: "Herra, seg mér ef þú tókst hann hvar þú settir hann, að eg megi 
taka hann."
Jesús mælti þá: "María!" sagði hann.
Hún kenndi hann þá, Jesúm.
Innocentíus segir: "Kenndi Jesús Maríu og þá kenndi María Jesúm. Fyrrum grét 
Jesús um sök Maríu þá er hann sá hana gráta bróður sinn dauðan og reisti hann 
upp til lífs. Nú grét María um sök Jesú þá er hún leitaði hans lifanda með 
dauðum en Jesús þoldi eigi grát hennar og sýndist henni risinn af dauðanum." Að 
kenndum Jesú kallaði hún hann meistara og féll til fóta honum og vildi halda á 
honum eftir því sem hún var vön.
Jesús mælti þá: "Hirð eigi þú María, að taka á mér því að eg hefi eigi enn upp 
stigið til feður míns, að skilja í hjarta þínu." Sem hann mælti: Eigi munt þú 
öðlast að taka á þeim lifanda með þínum höndum sem þú leitaðir dauðan og trúðir 
brott tekið lík en eigi son aljafnan feður.
Og enn mælti hann til hennar: "Far þú og seg bróður mínum að eg stíg upp til 
míns feður og yðvars feður, til míns guðs og yðvars guðs." Sem hann mælti: 
Skjótt munu þeir sjá mig til himins stíga.

Af upprisu drottins

Á þessum tíma hurfu grafarverðirnir heim í Jerúsalem og sögðu phariseis sönn 
tíðindi að drottinn var upprisinn. En þeir keyptu stórfé að þeim að þeir leyndu 
sannindum af þessum atburð en reisa lygi þá að þeir hefðu sofnað vökumenninir, 
en á þeirri stundu hefðu lærisveinar Jesú stolið líkam hans í náttmyrkri. Þeir 
tóku við fénu og héldu þessu falsi sem þeir höfðu saman sett. Og það sanna allir 
Júðar allt til þessa dags að Jesús væri af gröfinni stolinn en eigi upprisinn. 
María Magdalena fór þá með sannri trú og fullkominni vitand drottinligrar 
upprisu og fann konur þær sem fyrrum höfðu hjá henni verið um morgininn og sagði 
þeim sína sýn. Þær runnu þá allar saman með réttri trú áleiðis til lærisveina 
Krists.
Jesús rann þá á móti þeim svo mælandi: "Heilar séuð þér." Þær krupu þá til fóta 
honum og héldu um fætur hans. Jesús mælti þá: "Farið þér og segið bræðrum mínum 
að þeir fari í Galileam. Þar munu þeir mig sjá."
Comestor segir að þessa vitran í Galilea einkaði drottinn því til að hann trúði 
þá alla lærisveina Jesú við hafa verið og þá ásakaði hann þá um tortryggð og 
hjartaligan harðleik. Konurnar runnu þá og sögðu ellefu lærisveinum, sýtandi 
síns herra dauða, að hann var upprisinn. En þeir hugðu að þær spottuðu þá og 
trúðu eigi. Pétur rann þá til leiðisins og er það trúanligt að þá hafi drottinn 
vitrast honum þótt það sé eigi í guðspjöllum greint. 
Sjá hér mildan meistara og miskunnsaman herra, þann er fyrst sýndist þeim er 
framast voru sorgfullir, Maríu og Pétri. Sjá hér nú ljósan lampa heimsins og 
skínanda guðs gimstein með göfugligri birti, Maríu Magdalenu þá er fyrr var 
saurug og syndafull en nú var öll glóandi með ástsemd síns græðara og staðföst 
að leita síns lausnara, og fyrir þessa staðfesti fékk hún þann forprís af honum 
að bera hans sendiboðum hinum hæstum hið hæsta sendiboð hins hæsta fagnaðar og 
vera rétt kölluð postuli postulanna af upprisu hins milda meistara, sem Markús 
segir: "María Magdalena sagði postulum, að hún sá drottin upprisinn." Konan 
skenkti sínum bónda í paradiso sáran dauða fyrir átu hins bannaða eplis en nú 
boðaði konan karlmanninum hið sanna líf af sjálfs drottins gröf; og sú er forðum 
bar fram ormlig orð til aldurtila öllum heimi, sú bar nú fram sagnir fyrir 
upprisu síns lífgjafara, öllum til eilífs fagnaðar, og af þeirri hendi tókum vér 
forðum dauðadrykk sem nú tókum vér lífsdrykk. Fyrir þessa skynsemi syngur heilög 
kristni á hennar messu "Credo in unum deum", sem á hátíðum sjálfs græðarans og 
Maríu móður hans og postulanna. Sjá hér makligan meistara og góðan gæslumann 
guðligrar hjarðar, sælan Pétur, þann er sjálfur guð leiddi úr þoku þrennrar 
neitingar til þrennrar játningar síns sæta nafns, og sýndist honum fyrst af 
postulum eftir upprisu sína því að hann vissi Pétur eigi mundu þora nema hann 
hefði hann nefndan með öðrum postulum í Galílea fyrir sig að koma að láta sjá 
sig milli lærisveina, og að hann mætti á sér marka hversu hann ætti öðrum 
óstyrktir að vorkynna.

Frá Mörtu

Svo segir Speculum historiale að hin heilaga Marta fyllti það guðs boðorð er 
hann segir svo: "Hver sá er fyrirlætur hús eða herbergi, föður eða móður, bræður 
eða systur, húsfreyjur eða syni, eignir eða akra fyrir mínar sakir, mun 
hundraðfalt í móti taka og eignast eilíft líf." Öll auðæfin sín skipti hún í 
þrjá staði. Einn veitti hún Maríu Magdalenu systur sinni en hún veitti þann til 
atvinnu vorum herra og lærisveinum hans. Annan veitti hún Lasarusi bróður sínum. 
Hinn þriðja varðveitti hún fram um píslartíma Krists og upprisu og veitti þar af 
veislur vorum herra og lærisveinum hans. En eftir uppstigning hans lagði hún það 
sem eftir var fyrir Pétur postula Krists, þá er mikill fjöldi kristinna manna 
hafði svo mikið samþykki sem þeir ættu eitt hjarta og eina önd og enginn hafði 
né eitt eiginligt, heldur var þeim allt sameiginligt.
Að liðinni dýrðarfullri upprisu drottins vors Jesú Krists voru þær báðar systur, 
María og Marta, með postulum hans og lærisveinum framan til uppstigningar hans, 
staðfastar að bænahaldi og öðrum góðgerningum til þess er þær þágu með öðrum 
guðs vinum ástgjöf hins helga anda. Er það trúanligt að af þeim megi skiljast 
orð Lúkasar evangeliste, þau sem sett eru í lof vorrar frú. Hann segir að guðs 
postular gengu eftir uppstigning lausnarans af Olivetifjalli aftur í Jórsalaborg 
og upp stigu í eitt lofthús þar sem Pétur hafði herbergi og aðrir postular guðs. 
Þeir voru allir staðfastir á bænum með konunum og Maríu móður hans og bræðrum 
hans. Er það trúanda að þær hafi þar verið í skóla skírlífis og annarra 
mannkosta í hofgarði himneskrar paradisi með hinum hæstum ráðsmönnum 
himnakonungs og vottum vors drottins upprisu, hugsandi hans upprisu nætur og 
daga þar til er þær þágu með öðrum hans vinum háleita gift hins helga anda.

Capitulum

En þá er vaxa tók fjöldi Krists lærisveina gerðu Júðar að þeim svo mikinn ófrið 
að þeir ráku þá af sínum héruðum. Suma settu þeir í myrkvastofu sem Pétur. Suma 
grýttu þeir sem Stefán. Suma hálshjoggu þeir sem Jakob. Suma settu þeir á skip 
og fluttu á sjóvardjúp að fráteknum árum og austurkerum, strengjum og stýrum og 
öllum skipreiða, vistum og vatnkerum, útselda í ólmleik vindar og vogs að þeir 
töpuðust sem skjótast. En þótt grimmleikur Júða landflæmdi af sínum fósturjörðum 
náliga alla vors herra vini þá var þó hans almáttig hönd þeim nálæg, sú er þeim 
skipaði í betri staði, vegsamaði og tignaði og auðgaði með breiðum byggðum, 
bæjum og stórum kastölum, borgum og hinum fríðustum fjárhlutum, klaustrum og 
kirkjum. Nú auðgar hann þá eilífum fagnaði en þá hugði hann hverjum þeirra með 
sinni fagurligri forsjá eiginligan stað. Hann skipaði Narbolam Paulo, Arelaten 
Theophimo, Tholosam og Valskoniam Saturtior, Lemonidas Marciali, Santonaz og 
Aqvitaniam Evtrophio, Cenomannum og Britanniam Juliano, Turonum Kaliano, 
Lugdunum Hirennio, Veluncionem Ferrucio, Arusicam öðrum Evtrophio, Petrogorica 
Prontoni, Velliacum Georgio, og alla Galliam Diónysio. Sérhverjum héruðum voru 
sérhverjir feður og forverendur af guði gefnir, þeir sem þau prýddu með lifendur 
með miklum mannkostum og ágætum jartegnum.

Frá Mörtu

Að hitnanda þessum harða stormi er Júðar gerðu ófrið guðs vinum þá var hin sæla 
Marta rekin með öðrum lærisveinum af sínum héruðum, svipt öllum auðæfum með 
systur sinni og heilögum Maximíanusi, þeim sem einn var af sjötíu og tveim 
Krists lærisveinum. Sá hafði forðum skírðar þær systur að guðs boði en nú leiddi 
hann þær með björtu dæmi blessaðs lifnaðar um himneskar götur heilagra boðorða 
til eilífs fagnaðar. En þá er þau voru öll á skip komin, leiddi vor herra vind 
hvassan úr sínum féhirslum, þann er för þeirra flutti í góða höfn hjá 
Marsilioborg. Þau ganga þá til nálægs bæjar að fyrirlátnum farkosti, og því að 
þau fundu engan þann er þeim vildi neitt herbergi, taka þau sér náttból í einu 
porti skammt frá blóthúsi heiðinna manna og lágu þar á bænum fastandi þá nátt 
alla. En er dagaði kom þangað sú rangláta þjóð er þar byggði, að færa fórnir 
skurðgoðum sínum. Þá stóð hin heilaga María Magdalena upp úr flokki heilagra 
manna með þekkiligu andliti og predikaði fyrir þar komnu fólki guðliga trú með 
sinni mikilli snilld, að allir undruðust fegurð hennar og orðfimi.

Frá Marsilia hertoga

Í þann tíma réð fyrir borginni Marsilia ríkur hertogi, sá er húsfreyju átti. 
Þeim sýndist heilög María Magdalena í svefni biðjandi að þau veittu hjálpir 
helgum mönnum þeim sem þar voru komnir öreigar af sínum eiginligum gnóttum. Hún 
ægði þeim um síðir ógurligri guðs reiði nema þau gerðu hennar vilja. Tveim 
sinnum sýndist hún henni en hið þriðja sinn báðum þeim og með reiðiþokka og 
eldligu andliti. En þau létu eftir hennar áminningum og fæddu Krists lærisveina 
á sínum kosti. Þessi frú hafði lengi óbyrja verið en litlu síðar kenndi hún sig, 
fyrir bænir Maríu Magdalenu, barn hafa getið. Og er það var vitað, urðu því 
allir fegnir þeirra vinir því að langan tíma höfðu þau saman verið og mátt eigi 
barn geta. En því að hertoginn vildi reyna hvort þeir hlutir væru sannir er 
María Magdalena hafði sagt af Kristi, fór hann til Jórsala að vitja heilaga 
staði og varð viss sanninda um alla þá hluti er Jesús gerði hér í heimi. Og er 
hann kom aftur, fann hann son sinn jartegnasamliga fæddan. Nokkurum tíma síðar 
tók frúin sótt og andaðist. En fyrir bænir sællar Maríu Magdalenu lifnaði hún og 
lofuðu allir trúandi menn guð. Eftir það fóru þau í hérað það er Aquense heitir. 
Þar voru þau iðin að föstum og bænahaldi og sneru mörgum lýð til guðs með 
predikan og guðligum táknum. En hann veitti hinni heilögu Mörtu stórliga gift í 
heilsugjöfum við sjúka menn og snilld í framflutning heilagrar predikanar, og 
fyrir kenningar hins heilaga Maximíanusar biskups og þeirra systra Mörtu og 
Maríu tók hinn mesti hluti manna trú, brjótandi skurðgoð sín og reisandi heilög 
Krists musteri.

Af sælli Mörtu

Einn mikill dreki var milli þeirra staða er annar heitir Arelaten en annar 
Avicnon, skammt frá á þeirri er Rodanus heitir. Hans hinir fremstu hlutir voru 
sem á fugli, hinir síðari hlutir hans voru sem á fiski. Hann var digrari en uxi 
og lengri en hestur. Höfuð hafði hann sem leó. Tenn hans voru hvassar sem 
sverðsoddar. Fax hafði hann mikið sem hestur. Hvass kambur gekk eftir baki hans 
sem breið öxaregg. Hreistur var aftur á honum, stórt og stórliga snarpt. Hann 
hafði sex fætur furðuliga sterka. Klær hans voru sem á birni. Hali hans var 
vaxinn á þá lund sem á þeim eiturormi er vipera heitir. Vængi hafði hann tvo, 
langa og breiða, svo að þeir huldu allan hans líkama og voru þeir svo sterkir að 
fyrir þeirra stóran sterkleik létti hann eigi fyrir nokkurs konar höggvopnum né 
flugvopnum né neinum vígvélum. Svo var hann styrkur að hann mátti með sínum 
grimmleik sigra tólf leóna eða björnu. Þessi dreki var af landsmönnum kallaður 
Taraskonus. Það hugðu menn að hann mundi getinn vera af sjódreka þeim er 
Levíathan heitir og í Jobsbók er nefndur, og hafi sá dreki farið eftir hinu 
mikla hafi austan af Galathia í Asie og er hinn grimmasti dreki er liggur í sjó 
eða vötnum og hefir það kvikendi er í Galathia elst og Bonachum heitir blandast 
við sjódrekann til þessa getnaðar. Þetta ólma dýr Bonachum er svo illrar náttúru 
að það verpur af sér vellheitu driti, því er brennur af hvað sem fyrir verður, á 
þá er það sækja, svo sem um þrjá tigi faðma þannig sem skeyti flygi. Þessi dreki 
drap marga menn þá er fóru um þann skóg er hann lá í. Asna og hesta reif hann 
kvika í sundur. Skipum þeim sem eftir ánni fóru oftliga velti hann jafnliga. En 
þá er mannfjöldi kom til með vopnum að elta hann á skóginum, flýði hann í ána og 
leyndist. Og um síðir, þá er héraðsmenn gátu með engu móti forðast hann og máttu 
með engu móti sigra hann, heyrðu þeir sögð tákn þau er guð lét sér sóma að vinna 
fyrir sæla Mörtu og komu skyndiliga til hennar biðjandi lítillátliga að hún 
vitjaði héraðs þeirra og leysti þá undan þessum skaðsamliga dreka er þeim veitti 
margs kyns vandræði. Að heyrðu þeirra erindi sampíndist og samharmaði hún þeirra 
efni og treystandi guðligum krafti fór hún og fann drekann á skógi, liggjanda á 
því mannshræi sem hann hafði nýdrepið og tók þá að snæða sitt herfang. En Krists 
húsfrú gekk að honum óskjálfandi og stökkti yfir hann vígðu vatni, því sem hún 
hafði með sér haft, og kross drottins bar hún með sér svo sem öruggan skjöld 
móti þessu hinu illfúsa dýri. En hann varð við þessi hennar tiltæki svo 
óttafullur að hann mátti úr þeim stað sem þá var hann ekki fram fara og engan 
ólmleik af sér sýna né neitt mein af sér gjöra og stóð sigraður sem sá sauður er 
ekki afl hefir. En hún dvaldi alls ekki og batt hann með sínum eiginligum gyrðli 
svo að allir undruðust þeir sem á þetta sáu. Því næst dirfðist lýðurinn og gekk 
allt að drekanum og barði hann með grjóti og stangaði með spjótum til heljar. 
Eftir þenna atburð tók sá staður sem drekinn hafði híði haft af honum heiti og 
var kallaður Taraskonus en áður hét hann Verluc. Það köllum vér svartan stað því 
að þar voru miklir og myrkir skógar.

Af hinni sælu Mörtu

Eftir það lögðu héraðsmenn margar og miklar bænir að hinni heilögu Mörtu að hún 
dveldist álengdar með þeim. Og um síðir, með samþykki hins heilaga Maximíanusar 
biskups og Maríu systur hennar, var hún þar eftir, iðin að bænahaldi og vökum og 
föstum svo lengi sem hún lifði. En hver mun það mega með orðum inna hversu mörg 
erfiði og hversu margar þrengingar eða hversu miklar sóttir eða hversu 
margfaldan ófrið eða hversu mikinn skort hún þoldi matar og drykkjar í þeim 
stað. Og það er eigi vor að greina, því að hin fyrstu sjö ár nærði hún heldur en 
fæddi sinn líkam með hnotum og grasarótum hrám og skógareplum, svo sem hún mátti 
minnst lifa við. Eftir það var fyrir hennar eggjan og framkvæmd í þeim stað 
kirkja gjör í nafni vors drottins Jesú Krists og Maríu móður hans, harðla mikil 
og tígulig, og þar söfnuðust saman margir bræður og systur undir postullegum 
lifnaði. Þar lifði hún yfrið stirðliga við sinn líkam. Á vetrum klæddi hún sig 
með sauðskinnskyrtli og herfiligum möttli. Á sumrum hafði hún hárklæði næst 
líkam sínum en yfir utan kyrtil og kápu. Jafnan gekk hún berum fótum. Hvíta húfu 
gerva af úlfaldahári bar hún á höfði sér. Knútóttan gyrðil brugðinn af 
hrossahári hafði hún lagðan að miðjum kviði sínum svo harðliga að holdið 
morknaði undan og féllu maðkar af þeim sárum er þaðan af gerðust. Rekkja hennar 
var svo fallin að smátt hrís eða vínviðarkvistir voru fyrir hálm en 
hárklæðissekkur var til undirbreiðu og steinn að höfði. Hvorki létti hún af 
söngum né bænahaldi nótt né dag og starfaði þó jafnan nokkuð nytsamligt. 
Gestrisni þá sem hún hafði vanist í Bethania hélt hún svo einkanliga að eftir 
því sem fyrri hafði hún þóknast bæði guði og mönnum, varð hún enn stórliga fræg 
og leiddi með sínum lofligum lifnaði og heilagri predikan mörg þúshundruð manna 
guði til handa svo að af þeirri frægð og því ágæti er almenningur sá með henni, 
tóku þeir kristiliga trú með heilagri skírn. 

Frá hinni sælu Mörtu

Þá er hin heilaga húsfrú Jesú Krists, Marta, predikaði guðs boðorð á nokkurri 
fagri eng þeirri er lá fyrir hliði borgarinnar er Avinion heitir við ána 
Roddanum, og græddi þar sjúka menn þá sem til hennar voru færðir, var einn ungur 
maður öðrum megin árinnar sá er hana vildi gjarna sjá og heyra því að hann sá 
mikinn mannfjölda saman kominn þeim megin árinnar sem hann var eigi. En þótt 
hann hefði eigi skip, lét hann eigi fyrirvinnast né árvöxtinn hefta sína ferð, 
heldur kastaði hann klæðum og tók nökkviður að svima yfir ána. En er hann kom 
jafnnær báðum bökkunum, tók hinn sterkasti stríði straumur árinnar með sínu 
ofvægu afli að draga hann í kaf. Hvað þarf það til langmælis að draga, margir 
hljópu til og unnu ekki að það sem honum var til fulltings. Annan dag leituðu 
menn hans með skipum og sóknum og fundu hann eigi fyrr en annan dag nærri nóni. 
Náðu þeir líkinu og köstuðu því með mikilli sorg fyrir fætur guðs ambátt. En hún 
samharmaði sút þeirra og bað allan þann lýð er þar var við staddur að leggjast á 
jörðina til bænar og æsta þess almáttugan guð að hann léti sér sóma með sínum 
mikla krafti að gefa aftur líf sveini þessum. Og er lýðurinn hlýddi hennar boði 
lagðist hún á líkið og rétti hendur sínar í kross, svo mælandi: "Heyr þú, 
drottinn Jesús Kristur, er með þinni heilagri og óætlanligri mildi reistir af 
dauða þinn kæran vin Lasarus bróður minn. Þú heldur með þinni hendi lukla lífs 
og dauða; þú kallar dauða menn til lífs, og þú býður dauðanum boð og hann flýr 
fyrir þínu valdi. Heyr þú, hinn góðgjarnasti guð, mitt mjúklæti og lít á bæn 
ambáttar þinnar og að bæn annarra þeirra sem nú kalla á þitt mikla nafn og bjóð 
að lífs andi hverfi aftur í þetta lík til þess að nærverendur og tilkomendur, 
sjáendur og heyrendur snúist til þín af öllu hjarta og lofi þín stórtákn af 
öllum hug og trúi þig sinn sannan hjálpara." Og er hún hafði lyktað bæn sinni, 
reis hún upp og tók í hönd hins dauða svo mælandi: "Heyr þú, hinn ungi maður, 
rís upp í nafni drottins Jesú Krists af þeim dauða sem þig heldur."
Þá reis sveinninn upp heill og ósakaður og var skírður í nafni heilagrar 
þrenningar.

Frá hinni sælu Mörtu

Í þennan tíma gerðust þrír siðlátir biskupar til þess að finna hina sæla Mörtu 
fyrir guðliga áminning. Enginn þeirra vissi annars kvomu og komu þó allir senn, 
Maximiníus Aquensis, Trófímus Arelatensis og Evtropíus Aurelatensis. Og er þeir 
voru komnir, bað hún þá vígja kirkju þá hina virðuligu er fyrir hennar röksemd 
var upp smíðuð í Krists nafni og hans mildu móður Maríu. En þeir létu það eftir 
henni og var sú kirkja vígð sextánda kalendas ianuarii með góðfúsu guðs lofi sem 
vera átti. Og er það embætti var framið með skyldu og setning, gengu menn til 
snæðings á viðurkvæmiligum tíma. Og um síðir þraut vínið en guðlig mildi sneri 
að þeim hjáveröndum vatni í vín fyrir bænir sinnar heilagrar húsfrú Mörtu.

Frá Maríu og Mörtu

Eftir skilnað þeirra systra Mörtu og Maríu predikaði María Magdalena lengi guðs 
boðorð. En þá er það kom til eyrna henni að Páll postuli bauð að konur þegðu í 
kirkju, girntist hún að þröngva sig með andligu upplitningar ljósi og fyrir 
guðliga áminning flýði hún leyniliga í hina snörpustu eyðimörk og var hún þar 
þrjá tigu vetra í þeim stað er henni var með engilligum höndum fyrirbúinn, öllum 
mönnum ókunnigt, en södd aðeins himneskum næringum, lofandi guð nætur og daga 
með heilögum bænum án afláti. Þessi hellir er hún byggði var undir rótum fjalls 
nokkurs, þess er stórliga var bratt og óslétt. Eigi veitti henni huggun vatn né 
viðir og eigi græn grös í þessum stað, því að guðlig mildi birti í þrotnan 
þessara hluta að hans vinkona var þar södd, eigi aðeins jarðliga heldur 
himneskum krásum. Í þessari jarðholu varð hún svo framarlega tignuð að sjö 
sinnum á hverjum degi, í þann tíma sem heilög kristni syngur með réttri reglu 
sjöunda tíðahald, var hún upphafin með engilligum höndum í loftið og heyrði hún 
þá hina háleitustu lofsöngva himneskra fylkinga, eigi aðeins með andligum heldur 
og með líkamligum eyrum. Með þessum hinum sætustum sönghljóðum sadda, fluttu þær sömu englahendur hana aftur í helli sinn. Þar lofaði hún guð án afláti og þurfti 
eigi líkamliga vist.

Frá kennimanni einum

Einn siðlátur kennimaður hafði sér gjört lítið hús fimmtán stadía undan þessu 
fjalli við einn lítinn brunn, óvitandi allra tákna þeirra sem guð gerði á sinni 
vinkonu Maríu Magdalenu. Stadium er hundrað tuttugu og fimm faðma og er það 
áttungur mílu. Þessi kennimaður var vanur að ganga í eyðimörk í föstu inngang og 
vera þar með mikilli bindandi og sífelldu guðs lofi alla föstuna. Og á einum 
tíma föstunnar, þá er hann var þar í eyðimörkinni eftir sinni venju, lauk guð 
upp augu hans og sá hann með hverjum hætti guðligir englar stigu niður yfir þann 
stað sem hin heilaga María Magdalena var, og að þeir fluttu hana syngjandi í hæð 
himins. En eftir dagstundar bið fluttu þeir, lofandi guð, hana aftur í sinn 
stað. En því að langt var milli þess staðar sem hann var í og hellis Maríu mátti 
hann sjá að englarnir fluttu eitthvað en eigi hvað þeir fluttu. Hann tók þá að 
biðja guð að honum birtist sannleikur um þetta mál með margföldum tárum. Annan 
dag eftir að morgni skundaði hann sinni ferð í þann stað sem honum hafði sýnin 
birst. Og er hann kom nær steinkast frá hellinum, tóku fótleggir hans og 
lærleggir að skjálfa en brjóst hans að hræðast. En þá er hann sneri aftur, mátti 
hann ganga hvert er hann vildi. En þá er hann snerist áfram, voru allir limir 
hans af settir sínum öflum svo að vanmegn líkamans bannaði honum áfram að fara. 
Hann skildi þá að guðs vilji tálmaði hann að forvitnast þetta stórmerki. Nam 
hann þá stað. Og að ákölluðu Krists nafni segir hann svo: "Eg særi þig fyrir 
nafn lifanda guðs að ef þú ert nokkur skynsöm skepna, sú er byggir í þessum 
helli, að þú svarir mér og skýrir fyrir mér allan sannleik þíns lifnaðar." Og er 
hann hafði þrim sinnum frammi haft þessa særing, svarar honum sæl María af 
hellinum og bauð honum nærri að ganga og sagði sig vera Maríu þá er í guðspjalli 
er frægust af fjölda sinna eiginligra synda. Og síðan greindi hún út alla 
frásögn lífs síns. Og eftir það er hún var útrakin mælti hún: "Því að mér er það 
af guði vitrað að eg muni brátt líða úr þessum heimi á meðal manna, bið eg að þú 
finnir Maximíanus biskup skjótliga og segir honum það er þú hefir séð og heyrt 
af mínu efni. En á hinum fyrsta páskadegi á óttusöngs tíma skal hann ganga einn 
í bænahús sitt, það er hann hefir smíðað, og mun hann mig þar finna þangað 
flutta með engillegum höndum."
Kennimaðurinn sá engan mann en hann heyrði röddina þá er talaði og hugði þetta 
heldur vera engils rödd en manns. En þá er hann spurði fleiri hluta fékk hann 
engin andsvör þaðan af. Hann fór þegar að finna Maximíanus biskup og sagði honum 
allt það er honum var boðið og hann hafði séð og heyrt. Biskup var stórliga 
feginn er hann heyrði þessa sögu og gerði guði þakkir. Á sjálfum páskadagsmorgni 
gekk hann í sönghús sitt og sá sæla Maríu standa í miðjum flokki þeirra engla er 
hana flutti þangað. Svo mikill ljómi og birti skein um hana að allt húsið 
birtist af, framar en af dagligu ljósi. Og er guðs maður nam staðar í 
húsdurunum, sá hann helga engla, þá er hana fluttu þangað líða til himins en 
hana standa í miðjum flokki þeirra með uppréttum höndum í kross svo að nær 
tveggja álna rúm var á meðal líkams hennar og jarðar. En þá er hann óttaðist nær 
að ganga, þá talaði hún til hans með björtu andliti, því er af sífelldri sýn 
heilagra engla skein framar en sólargeislar og bauð honum blíðliga þangað að 
kalla kennimenn og klerka, sem hann gerði. Hann gaf henni þá hold og blóð 
drottins. En hún tók það með hinni mestu tára úthelling og bað alla þá er við 
voru biðja fyrir sér alhugliga. Eftir það lagðist hún öll til jarðar frammi 
fyrir altarinu og fór þá sú hin helga önd úr líkam til guðs á sjálfum 
upprisudeginum. Sumstaðar segist að hún hafi fram liðið ellefta kalendas 
augusti. Má það fyrir því segjast að þá eru henni tíðir gjörvar ella fyrir því 
að drottinsdagurinn má tekinn vera frá páskadeginum eða upprisudeginum er jafnan 
kemur að hendi. Eftir það er hún var sáluð, kenndu allir hjáverendur svo mikinn 
ilm að alla sjö daga eftirkomandi þraut aldrei í þessu bænahúsi. Hennar líkam 
skipaði hinn helgi Maximíanus smurðan með dýrum smyrslum í tíguligri steinþró og 
síðan lét hann smíða yfir hennar sæla líkam vegliga kirkju með dásamligum 
hagleik. Gröf hennar eða steinþró var smíðuð, sem enn má sjá, af hvítum marmara 
og grafið á sjálfum steininum hversu hún kom í hús Símonar og smurði með 
lítillæti fætur drottins með dýrðligu smyrsli og skammaðist eigi að gráta milli 
boðsmanna.

Frá Maríu og Maximíanusi

Hin sæla María hafði boðið hinum heilaga Maximíanusi biskupi að segja hinni sælu 
Mörtu systur sinni að hún mundi skjótt finna hana. En hún endi eigi það 
fyrirheit lifandi heldur liðin. Litlu síðar kom hinn sæli Fronto Petragoricensis 
og heilagur Georg Velliacensis, sá er dauður hafði verið og upprisið, að finna 
sæla Mörtu því að þeir voru báðir útreknir af sínum sætum fyrir þá sök að 
borgarmenn þeirra höfðu rækt þeirra predikan. Og er þeir höfðu með henni verið 
nokkura daga fóru þeir heimleiðis og sættust við sína borgarmenn fyrir 
bænafullting það er hin heilaga Marta hafði til guðs fyrir þeim. En áður þeir 
færu heim talaði hún leyniliga við sælan Fronto og hafði ráðagjörð við hann um 
þá hluti sem hann vildi. Eftir það játaði hún fyrir honum þá hluti sem hún 
þóttist móti guði gjört hafa og sagði sig skjótt mundu af líkam. En hann hét 
henni að veita henni þjónustu ef guð vildi svo hafa til skipað.

Frá Mörtu

En því að guð, ömbunari allra góðra hluta, vildi gjalda hinni sælu Mörtu 
makligar málagjafir fyrir margháttaða velgerninga þar sem hún þóknaðist honum um 
alla hluti, lét hann sér sóma að segja henni fyrir að hún mundi á tólf mánaða 
fresti líða af þessi veröld. En hún tók bráðliga eftir það riðusótt og létti sú 
eigi af henni meðan hún lifði hér í heimi. En er hún átti átta daga ólifað í 
líkam, sá hún önd Maríu Magdalenu systur sinnar til himins borna af heilögum 
englum. Hún vottaði þessa sýn öllum bræðrum og systrum þar saman sömnuðum í guðs 
lofi, svo mælandi: "Samfögnum vér öll í drottni og gjörum þakkir hans dásamligri 
virðing því að nú lét hann sér sóma að flytja önd Maríu systur minnar fyrir 
þjónustu sinna heilagra engla til fyrirheitinna sæta síns signaða ríkis. "Minnst 
þú nú og," sagði hún, "mín sæta systir, þíns fagra fyrirheits, þess er þú hést 
að vitja mín þar sem þú lifir að eilífu með sönnum drottni Jesú Kristi."
Og eigi blekkti heilög María Mörtu, því að fyrir hinn átta dag flutti hún hana í 
sanna sælu himneskrar paradisi. Eftir það þyngdist sóttarfar hennar svo að hún 
lagðist í rekkju. Því næst eggjaði hún alla bræður og systur að halda með 
staðfesti kristiliga trú og skýrði fyrir þeim öll auðæfi heilagrar kirkju, þau 
er hún hafði samnað, og fal þeim á hendi. Hún bað þá að allir héldu vöku sinni 
og bæðu henni allt til framfarartíma hennar guðligrar miskunnar. Þeir gerðu og 
sem hún bað. Eftir það tók hún líkam vors herra með hinni mestu tárfelling 
hlífandi önd sína með því signaða vegnesti og heilögum bænum.

Frá andláti sællar Mörtu

Á miðja nátt fyrir framferðartíma sællar Mörtu, að sofnaðum bræðrum og þeim 
mönnum sem vöku héldu með kertum og ljósum, þaut mikill hvirfilvindur, uppvaktur 
af þeim er öfundar alla dugandi menn, hinum illgjarna andskota, í herberginu svo 
að slokknaði þrjú stór kerti og þrír lampar. En Krists ambátt skelfdist við 
þenna atburð og sá þá hræðiligan flokk illgjarnra anda fyrir sér. Hún tók þá að 
biðjast fyrir með þessum orðum:

Minn faðir, minn guð, minn kærasti gestur. Samnaðir eru svikarar mínir að 
svelgja mig, mér að móti haldandi rit í höndum sér, þau er skrifaðir eru á þeir 
hlutir sem eg hefi illa gert, mælt og hugsað, svo mælandi: Guð fyrirlét hana, 
stríðum henni nú og grípum hana, því að nú er enginn sá er hana leysi. Guð minn, 
guð minn, ver nær mér. Guð minn, guð minn, lít á hjálp mína. Minnst þú eigi, 
drottinn minn, á æskusyndir mínar og óviskur.

Við þessi orð vöknuðu þeir sem sofið höfðu og leituðu í annað hús að eldi til 
þess að tendra ljósin, þau sem slokknað höfðu, og dvöldust að þessu um stund því 
að þeir fundu eigi eldinn í hinu næsta húsi og fóru þeir í annað hús, það er 
firrmeir var að þeir fengju sitt erindi. En hún var þá einsaman meðan. Og þá sá 
hún sæla Maríu Magdalenu renna að rekkjunni og hafði logbrand í hendi. Af honum 
tendraði hún öll kerti og slokknaða lampa í herberginu. En er hvor þeirra 
heilsaði aðra með eiginligu nafni, þá sá hún þann er hvervetna er nálægur, 
drottin Jesúm Kristum, svo til sín talanda:
 
Kom til mín hin kæra vinkona, sú er forðum var mín húsfrú. Nú mun eg færa þig úr 
myrkvastofu líkama þíns til himinríkis hallar, að þú fagnir þar að eilífu með 
heilögum mönnum mínum, eigi sem gestur heldur sem heimakona heilagrar trúar og 
samborgari heilagra manna. Með mikilli andsemd þjónaðir þú mér hér á jarðríki og 
tókst mig í þitt herbergi og saddir mig. Nú mun eg gjalda þér ömbun fyrir þína 
þjónustu stundliga, þá er gengur um allan jarðligan sætleik að þar sem eg er 
sjálfur, sért þú með mér því að þú þjónaðir mér og fylgdir mér. En 
hugganarmiskunn sú er eg veitti þér í heilsugjöfum við menn þá sem þú kenndir 
kenningar, mun eg eigi frá þér taka og hvergi minnka heldur margfalda. Og þá, er 
þinnar grafar vitja góðfúsliga, mun eg mildliga heyra fyrir sakir þinnar 
ástsemdar og eg mun framkvæmd veita réttum bænum þeirra. En nú bið þú litla 
stund, því að skjótt munt þú til mín koma.

Því næst komu þeir aftur sem til þess fóru brott að sækja ljósin. Þá undruðust 
þeir allir er þá voru öll login tendruð, þau er öll voru slokin þá er þeir gengu 
úr herberginu. Eftir það fréttu þeir að hví svo hafði til borið. En hún kallaði 
til sín þá af bræðrum sem hún vissi að heilagligast lifðu og birti fyrir þeim 
alla jartegn guðligrar vitjanar. Þar eftir lét hún sig færa undir aldintré það 
sem var á bak musterinu og dreifa þar undir sig í kross á jörðina ösku en þar á 
ofan litlar sáðir og hárklæði það er hún lá á dagliga. Horfði hún til himins og 
hafði krossmark fyrir augum sér bíðandi svo sinnar dauðastundar með fullri trú. 
Og er allir þeir er hjá stóðu lágu á heilögum bænum, þá lét hún lesa til enda 
passionem domini nostri Jesu Christi þá er hún hafði með sér flutta af Jórsölum 
á hebresku ritaða. Og annað sinn lét hún upp hefja en þá er svo var langt lesið 
sem sjálfur drottinn sagði við sitt líflát hin síðustu orð: Pater, in manus 
tuas, domine, commendo spiritum meum etc., það þýðist svo: Faðir, í hendur þínar 
fel eg anda minn; þá sofnaði hún sælliga í guði hinn sjöunda kalendas ianuarii, 
hinn sétta dag viku á hinni níundu tíð dags, er hún var sjö tigi vetra að aldri.

Frá útferð sællar Mörtu

Útferð hennar gerðu hennar félagar og förunautar með allri góðfýsi, þeir sem 
áður voru hennar heimamenn og verðugir mikillar frægðar af sínu sönnu lítillæti 
og siðlæti, Evdochíus og Sintex og Germanus og Epafaras og Sostines, lærisveinar 
Páls postula og förunautar Trófímusar og Parmenasar, er einn var af hinum 
fyrstum djáknum, og Marcilla sú, er var þjónustukona hinnar sælu Mörtu og hún 
hafði undir skírn haldið. Þessi var sú kona er kallaði til vors herra úr miklum 
mannfjölda, svo mælandi: "Sæll er sá kviður er þig bar, og þau brjóst er þú 
drakkst eru sæl."
Þessir allir af mörgum til komnum höfðu að heyrðri sótt guðs þjónustukonu þar 
vakað tvo daga yfir henni með kertum og ljósum öðrum. En á drottinsdaginn 
bjuggust þeir til graftligrar þjónustu. Sumir grétu, sumir sungu sálma.

Frá Fronto biskupi

Í þennan tíma bar svo til á hinni þriðju tíð dags í borginni Petragoricas, þá er 
Fronto biskup söng messu og sat á stóli fyrir altari meðan pistill var lesinn í 
sjálfri höfuðkirkju, að hann sofnaði. Í þeim svefni vitraðist honum sjálfur 
græðarinn Jesús Kristur, svo mælandi: "Minn elskuligi vin Fronto! Ef þú vilt 
enda þitt fyrirheit, það sem þú hést minni húsfrú Mörtu, þá far nú skyndiliga að 
veita henni graftliga þjónustu og fylg mér."
Og er hann hafði þetta talað, komu þeir með augabragðligri ferð báðir í 
Taraskonum og gengu í kirkju hinnar guðligu frú Mörtu og tóku að syngja með 
öðrum, standandi hjá hennar heilaga líkama. Og um allan líksöng héldu þeir 
heilagar bækur í höndum sér fyrir syngjandi en aðrir andsvarandi og eftir 
syngjandi fluttu þessa þjónustu. Og báðir báru þeir líkam sællar Mörtu og í 
leiði lögðu. Á meðan þessir hlutir gerðust gekk djákninn að sofnaðum biskupi í 
Petragoricas þar sem hann sat í sínum biskupsstóli að lyktuðum öllum þeim söngum 
sem fyrir guðspjallið áttu af klerkum fram að flytjast. Hann knúði biskup með 
hendi sinni og beiddist blessanar. En biskup svaf svo fast að hann vaknaði ekki 
við hið fyrsta átak. Allur lýður undraði hví hann dvaldi svo lengi fólkið í 
kirkjunni og hélt eigi fram messunni. Og um síðir gekk djákninn annað sinn að 
biskupi og knúði hann og mælti: "Vakið herra því að langt hefir liðið umfram 
vanaligan tíma þar sem messan mátti vel sungin hafa verið. Hefir fólkið lengi 
beðið og er að þrotum komið." 
En hann vaknaði um síðir svo sem af sætum svefni og mælti: "Óhó bræður mínir. 
Hvað gerðuð þér mér? Fyrir hví vöktuð þér mig svo skjótt? Dásamligur atburður, 
sá sem nú hefir gerst, er yðvarri ástsemd að segja. Drottinn Jesús Kristur 
leiddi mig af þessum stað til líkflutningar hinnar sælu Mörtu sinnar húsfrú og 
nú höfum við veitt henni graftliga þjónustu svo sem eg hét henni fyrrum. En til 
þess að þér vitið mig í þessarar heilögu konu líkferð verið hafa, sendið nú í 
Taraskonum þá menn er hingað beri fingurgull mitt og messuglófa gullbúna, þá er 
eg dró af mér og fékk eg til geymslu sacriste kirkjunnar áður eg lagði líkið í 
gröf. En þá er eg gekk af kirkjunni, gaf eg eigi gaum að að heimta gullið og 
glófana af þeim er eg fékk þá er þér vöktuð mig."
Þá voru þegar sendir menn sem biskup bað í Taraskonum, og prófuðu þeir svo alla 
hluti vorðið sem hann sagði. Þeir báru heim gullið og glófann annan, en annan 
hélt sacristus kirkjunnar eftir til vitnisburðar um þetta dáindi. Hinn sæli 
Fronto sagði bræðrum, þá er hann gerði minning þessarar sælu konu Mörtu, að þá 
er þeir höfðu hana í gröf lagið og þeir gengu úr kirkju, spurði einn bóklærður 
bróðir þess staðar, sá er okkur fylgdi af kirkju, sjálfan drottin hver hann væri 
eða hvaðan hann væri eða hvert nafn hann ætti. En hann svaraði honum öngu og 
sýndi honum opna bók, þá er hann hafði í hendi. Á henni var ekki annað ritað en 
þetta vers: "In memoria aeterna erit iusta hospita mea ab auditu malo non 
timebit in die novissimo." Það er svo að skilja: Í eilífri minning mun vera 
réttvís húsfrú mín, eigi mun hún óttast við heyrn illra hluta á hinum síðasta 
degi. Og þá er hann rakti bókina, fann hann þetta sama vers ritað á öllum 
blöðunum. Því má auðsýnt vera að Marta, húsfrú Krists, mun vera í eilífri 
minning engla og manna og eigi mun hún óttast á hinum efsta dómi af þeirri heyrn 
er sjálfur guð sagði illum mönnum, þeim er makligir eru bölvanar: Farið þér 
bölvaðir frá mér í eilífan eld, þann sem fyrirbúinn er djöflinum og hans englum 
et cetera.

Frá Klodoveus konungi

Það birta oftlig tákn og heilsugjafir, þær sem yfir sjúkum mönnum gerast oftliga 
við gröf hinnar sælu Mörtu, hvílíks verðleiks hún er fyrir guði nú og fyrrum, þó 
að vér ljúkum fátt upp af mörgum. Einn konungur var Klodoveus að nafni. Hann réð 
bæði Frankia og Thevthonia og var fyrstur til guðs snúinn af þeim fyrir predikan 
Remigíusar biskups af Reimsborg og tók heilaga skírn. Hann hafði mikinn verk í 
lendum svo að læknar máttu honum enga bót vinna. En því að almennilig frægð 
vottaði að hver sem einn sjúkur maður, sá sem fullri trú vitjaði steinþró 
heilagrar Mörtu yrði heill, fór hann þangað og fann sannindi af þessum hlut og 
frægð af sjálfs síns heilsu fagnaði. Og til þess að eigi sýndist hann óþakklátur 
við þann ljúfa lávarð er hann græddi fyrir árnaðarorð sinnar heilagrar húsfrú, 
auðgaði hann staðinn með konungligri mikilmennsku og lagði þangað bæi og kastala 
svo að mikið hérað, þrjár mílur að lengd og breidd, skyldi ævinliga þangað til 
liggja báðum megin árinnar er Roddanus heitir. Þessa gjöf lögtók hann og að 
þessi staður skyldi frjáls vera af öllum pyndingum og leikmanna álögum. Var og 
þessi staður í svo mikilli vernd settur af fulltingi sjálfs upphefjara allra 
réttinda að hver sem einn fékk nokkurt víti, sá er þessa staðar réttarbótum 
gjörði nokkuð á móti með stuld eða ráni eða nokkurs kyns ofríki eða rangindum 
eða rangsæri, svikum eða falsaradómi. Martilla og Sinthex og Epafaras, hinir 
skírlífustu og hinir postuligustu menn, fóru í Slavoniam og predikuðu þar guðs 
erindi með staðfesti góðra verka. Martilla lifði tíu ár upp frá andláti sællar 
Mörtu og ritaði lífssögu hennar á hebresku í einni mikilli bók. En eg, Sinthex, 
sneri í latínu. Lét eg þó marga hluti eftir eigi snúna. En Evdochíus og 
Germanus, Parmenas og Sósþenes, fóstrar og förunautar sællar Mörtu, þjónuðu guði 
við hennar virðuliga gröf svo lengi sem þeir lifðu og urðu í þeim stað píndir í 
friði heilagrar kristni með ágætri endalykt.

Miraculum

Hin sæla syndakona skein og mörgum táknum eftir sína framför. En þó sáum vér, 
segir sá er söguna hefir ritað, einn prest Pál að nafni í borginni Cesar 
Augusta, sá er eigi vildi fela sig undir bænatrausti hennar, heldur á það ofan 
trúði hann eigi táknum hennar. Á nokkurum degi þá er hann steig á hest sinn 
mjúkan og makreiðan til þess að fara erinda sinna varð sá mótburður að hesturinn 
tók að hlaupa svo flugliga sem hið skjótasta skógardýr um grafir og götuleysi, 
svo að kennimaðurinn efaði hvort hann skyldi láta af honum fallast eða eigi á 
jörðina eða uppi sitja ef hann mætti ráða. Og meðan hesturinn fór svo með sér, 
þá hugleiddi hann hversu marga hluti illa hann hafði gjört og mælt í móti hinni 
sælu Maríu Magdalenu og hét þá iðrandi að víðfrægja þaðan af hennar tákn, ef hún 
léti sér sóma að hjálpa honum, þó að hann væri ómakligur í þessu vandræði. Og 
það veittist honum án dvöl því að varla hafði hann heitið staðfest áður 
hesturinn gerist honum auðmjúkur svo að hann mátti víkja honum á hverja leið er 
hann vildi. Hann gerði þá guði þakkir og sælli Maríu Magdalenu. En svo hafði 
hann langt afleiðis riðið að varla gat hann aftur sótt allan daginn, það er hann 
reið áfram frá morgni til dagmála af æði hestsins. Þenna sáum vér síðan hjá 
leiði Maríu Magdalenu, vottanda með hinum mesta hjartans trega allt það er hann 
hafði við hana misgert og segjandi þenna atburð með mikilli viðurkomning og 
iðran.

Frá Maximíanusi 

Hinn sæli Maximíanus biskup og játari almáttigs guðs stýrði kristni sinni allt 
til dauðadags styrkjandi með predikan og jartegnum því að guðs mildi veitti 
fyrir hans bænir líf dauðum og sýn blindum, heilsu líkþrám, höltum göngu, 
frelsing djöfulóðum og græðing öllum sóttum. En þá er sá tími nálgaðist er hann 
vissi af guðligri vitran að hann mundi líða úr líkam, lét hann í þeirri sömu 
kirkju búa sér steinþró hjá steinþró sællar Maríu. Var hann og þar grafinn eftir 
sitt andlát. Og er sá staður í svo mikilli virðing haldinn að enginn kóngur og 
enginn höfðingi eða valdsmaður, sá er þangað gengur að biðja sér miskunnar, er 
svo stoltur eða stór að eigi leggi hann fyrst vopn af sér að niður kastaðri 
grimmd og gangi síðan með fullu lítillæti í það háleita musteri með allri 
góðfýsi. Og veitast þar í þeim stað fyrir bænir sællar Maríu Magdalenu öllum 
þeim er með fullri trú biðja sér miskunnar, slík þarfindi sem guð sér hverjum 
hjálpsamligast, ef þeim heyrir að leysast í þessum heimi. Þiggja menn þar 
jafnliga bæði andar heilsu og líkama, að veitanda drottni Jesú Kristí, konungi 
allra veralda, þeim er með feður og helgum anda er vegur og veldi, dýrð og sæmd 
um endalausar aldir alda. Amen.

Frá sælli Maríu Magdalenu

Því að vor ósnilld vinnst eigi til að telja mikilleik og fjölda tákna sællar 
Maríu Magdalenu, munum vér fá hluti greina af mörgum til trúarbótar heyrandi 
mönnum og segja fyrst frá því er líkami hennar var fluttur úr þeim stað sem hann 
var fyrst grafinn, í þann stað sem hún var lengi vegsömuð af tilskipan guðligrar 
mildi.
Í þann tíma er liðið var frá písl vors herra Jesú Kristí sjö hundruð og fjórir 
tigir og níu ár, að ríkjandi hinum mildasta konungi Loðvíki og Karli syni hans, 
var víða góður friður í kristni guðs nema þar sem Saraceni - er Agareni heita 
með réttu nafni af Agar, ambátt þeirri er Sara gaf í faðm Abrahami bónda sínum 
og gat af henni Ísmael, þann er þessi þjóð var frá komin - stríddu á kristnina. 
Var það mest um Hispaniam og þar nálæg ríki að þessi stormur gekk yfir.
Á þessum tímum hafði náliga í erfð tekið alla Búrgundiam Geirarður hertogi sá er 
tengdum var bundinn við þessa fyrrnefnda kónga. Þessi maður var hinn tignasti að 
burðum og hinn djarfasti undir vopnum og hinn auðgasti að fjárhlutum. Frú hans 
var jöfn að kynstærð og að góðum siðum og að öllu ágæti. En því að þau áttu 
engan erfingja, miðluðu þau sinn mikla fjárhlut þeim mönnum sem guð óttuðust og 
ölmusum hans með tiguligum frjálsleik og hugarkostum. Þar næst skipuðu þau með 
hinu röksamasta ráði af fyrrnefndri barnleysis sök sjálfan guð sinn erfingja og 
lögðu margar eignir til kirkna með hinni hæstu góðfýsi. Þau létu og margar 
kirkjur og munklífi af nýju reisa og lögðu þar til nógligar próventur af sínu 
góðsi þeim mönnum er þar skyldu guði þjóna í klerka siðum eða reglu. Nær þessum 
tíma kom Jóhannes páfi í Gallíam fyrir bæn fyrrnefndra konunga og hertogans. Og 
milli annarra ágætra hluta þeirra er hann gerði í þessi ferð vígði hann musteri 
þau er Geirarður hertogi hafði reisa látið fyrir hans bæn guði til sæmdar og 
hans mildustu móður Maríu og Pétri og Páli, höfðingjum postula hans.
En er páfinn hvarf aftur í Rómam, sendi hann marga helga dóma fyrir ást 
hertogans til mustera þeirra er hann hafði vígt. Og er nokkur ár liðu þaðan 
fram, af þrotnanda styrkleik konungligs valds varð Frakkaríki fyrir miklum 
hernaði með sjónum og víða annarstaðar og fyrir margföldum ránum og manndrápum 
svo að í mörgum stöðum brunnu klaustur og kirkjur og Viceliacum munklífi, það 
sem fyrrnefndur Geirarður setti við á þá er Chore heitir, var með öllu niður 
brotið og að velli lagið. Og þá er af létti ófriðurinn, var það smíðað á einum 
hávum hálsi og stórliga bröttum í öruggum stað fyrir áhlaupum og hernaði af 
þessum sama Geirarði með hinum mesta kostnaði og mikilmennsku. Var þessi staður 
kallaður Viciliacus því að þaðan sér öllum megin himin af klaustrinu fyrir 
háleiks sakir hálsins og kallast Viciliacus svo sem vicus ciliacus, það er 
himneskur bær eða nálægur himni. Má það tilheyriligt vera bæði fyrir himneskan 
lifnað þeirra sem það klaustur halda og fyrir háleik hálsins. Var þar þá 
endursmíðuð kirkja sællar guðsmóður Maríu og sælla guðs postula Péturs og Páls 
sem fyrr með mörgum og miklum jartegnum.

Frá Saraceni og þeim biskupum

Í þenna tíma höfðu Saraceni her úti um Hispaniam og eyddu þeir nær alla 
Aqvitaniam og mikinn hlut af Provincia. Og í þessum stormi brutu þeir 
höfuðborgina Aqvensem og erkibiskupsstólinn og ræntu þar öllu fé og tóku mikinn 
fjölda fólks að herfangi en eyddu borgir og bæi með eldi og járni. Marga karla 
og konur flógu þeir kvika sem siður er til að gjöra við kristna menn. Og sáum 
vér síðar, segir sá er söguna hefir skrifað, á þetta hervirki er vér trúum vora 
menn þolað hafa í synda gjald þá er þau ríki byggðu. En hermenn fóru heimleiðis 
með sitt herfang til sinna ríkja.
Og því að mörgum mönnum var kunnigt nær og fjarri að hin sæla María Magdalena 
hafði af hinum heilaga Maximíanusi biskupi grafin verið í Aqvenses héraði og þar 
voru varðveitt hennar virðuligu bein, gerði fyrrnefndur hertogi Geirarður og 
Heydo ábóti, er þá var yfir skipaður klaustrið í Viciliaco, það ráð með samþykki 
að senda þann munk er Baldelo er nefndur með fullkominni góðfýsi og fengnu 
föruneyti í borgina Aqvensem, að hann flytti helgan dóm sællar Maríu Magdalenu 
eða nokkuð af hennar limum til þeirra í fyrrnefndan stað ef guðlig mildi vildi 
styrkja þessa ætlan. Hvað þarf það til langmælis að draga, fór hann og fram kom. 
Og að fundinni steinþró sællar Maríu flutti hann hennar líkam í Viciliacum og 
grófu þar með mikilli sæmd og mörgum táknum sem vér líðum fátt um sakir leti og 
fávisku.

Frá riddara einum

Sá atburður gerðist við þá borg er Avern heitir að riddari nokkur varð fanginn í 
orrustu og settur af þeim er hann tóku í þungbær járn svo að hann mátti sig 
hvergi hræra. Og að kominni hátíð drottinligs burðar, þá er engi vildi fyrir 
hann borga þá útlausn sem fyrir hann var lögð, skaut guðlig mildi því í hans 
brjóst að æsta hina mildu Magdalenu að hún öðlaðist það af vorum herra, að svo 
leystist hann af fjötrum sem hann leysti hana af syndum. En er hann kallaði oft 
á hennar signaða nafn, spruttu járnin af hans lærleggjum. En þegar er sá er hann 
hélt vissi þennan atburð, gaf hann honum frelsi að fara hvert er hann vildi. En 
sá sem bundinn var, bar berfættur þau sömu járn í Viciliacum og upp hengdi hjá 
steinþró sællar Maríu Magdalenu vottandi öllum viðveröndum, hversu guðs mildi 
leysti hann fyrir árnan sinnar sælu þjónustukonu.

Frá einum manni

Annar maður af borg þeirri er Bituricas heitir, var og strengdur fjötrum af 
hinum ágjarnasta sínum óvin. Hann ægði honum pínslum og limaláti nema hann gyldi 
fyrir sig svo mikið fé sem hann mátti eigi fá. Og er enginn vildi borga fyrir 
hann, eggjaði hann einhver að snúa sinni von til Maríu Magdalenu. Og er hann bað 
hana sér miskunnar að æsta við almáttkan guð, spruttu þegar um leið af honum 
járnin, svo að kólfurinn flaug niður hjá hælum honum. En allir óttuðust þeir er 
hjá stóðu. Hann stóð þegar upp, því að enginn bannaði honum, og bar fjötra þá er 
hann var bundinn með, í klaustrið Viciliacum og bað upp hengja í sönghúsi hjá 
steinþró sankte Maríu vottandi þetta tákn.

Miraculum

Á þessum sama tíma gerðist þessu líkt tákn. Þar sem Castrum Lautonis heitir var 
lýðmaður einn sterkliga fjötraður á höndum og fótum og grimmliga og ómannliga og 
ómildliga kvaldur til fjárlausnar af einum ranglátum manni. Hinn píndi maður hét 
þá með afli allrar góðfýsi að hann skyldi vera að eilífu þjónn hinnar heilögu 
Maríu Magdalenu ef hún öðlaðist með sínum verðleikum að guðs mildi leysti hann 
úr þessari nauð sem hann var í staddur. Og er hann hugsaði það oftliga, sá hann 
á nokkurri nótt standa fyrir sér stórliga fríða konu, þá er honum bauð með blíðu 
andliti upp að standa. Hann þóttist svara: "Bundinn er eg svo að eg má eigi upp 
rísa."
Því næst vaknaði hann og kenndi sig lausan. Síðan gekk hann í Viciliacum og 
gerði góðri guðs vinkonu þægilegar þakkir fyrir sína frelsing.

Frá fólki er fór á skipi

Mikill fjöldi karla og kvenna vildu fara á skipi og flytjast yfir á þá er 
Ligeris heitir. Og er þeir voru komnir á mitt djúpið, gerði að þeim mikinn storm 
svo að vindurinn kafði skipið. Allir þeir er á skipi voru urðu svo óttafullir 
við von voveifligs dauða að þeir gleymdu að æsta sér guð undankomu með 
trúartrausti eða bænahaldi. En þá er skipið tók að sökkva, tendraði guðs mildi 
hjarta einnar konu að kalla með grátligri röddu á vinkonu vors lausnara, þótt 
aðrir geymdu ekki að hugsa nema gráta dauða sinn, svo mælandi: "Heyr þú, hin 
góða guðs kæra María Magdalena, bið eg þig fyrir þau hin þægiligustu tár, er þú 
döggðir með drottinliga fætur, að fyrir þitt hið ágæta árnaðarorð verði eg leyst 
úr þessum háska."
Og því að hún var með barni, hét hún ef hún fæddi svein að gefa hann til 
munklífis Viciliaco. Von hennar varð eigi að hégóma því að jafnskjótt sem hún 
hafði heitið vitraðist henni virðulig kona, sú er hönd sína rétti til hennar og 
með léttu sundi flutti hana til lands svo að hún lifir þá einsaman fyrir 
árnaðarorð sankte Maríu Magdalenu en allir aðrir drukknuðu. Á næsta ári að 
fæddum sveininum og skírðum, færði hún hann almáttkum guði og sælli Maríu 
Magdalenu eftir því sem hún hafði heitið henni.

Miraculum Maríu Magdalenu

Makligt er að votta minniligt tákn og opinbert, það er guðlig mildi gerði fyrir 
verðleika sællar Maríu Magdalenu í hennar fyrrnefndu klaustri að ásjáöndum 
mörgum mönnum. Mikið fólk karla og kvenna kom til hennar virðuligu grafar að 
æsta sér eirðar í sínum nauðsynjum. Í þessu liði kom þangað ein ung mær, sú er 
móðir hennar leiddi. Hennar fingur lágu allir í lófa á hinni hægra hendi svo að 
hún var með öllu ónýt til vinnu. Kunnig var konan og kunnigur var staðurinn. Hún 
var af því héraði er Alisium heitir af eign Marcellusar, og hét hún Alleburgis. 
Um kvöldið, þá er munkar sungu aftansöng eftir vanda, gekk hún oftliga til 
altaris, biðjandi sér miskunnar og kallandi á nafn sællar Maríu Magdalenu. Og um 
síðir, þá er hún ætlaði frá kirkju að ganga, minntist hún við það heilaga altari 
er í mestri virðing var haldið af fólkinu, leggjandi þar á báða hnefa. Og þegar 
um leið er hún rétti sig upp, sáu allir þeir sem hjá stóðu með guðligum krafti 
rétta fingurna og höndina heila. En að sénu þessu mikla tákni lofuðu allir guð 
og sæla Maríu Magdalenu.

Miraculum 

Eigi er og meður gleyming yfirlíðanda það dýrliga tákn er veittist einum blindum 
manni. Sá var af þeim stað er kallaður er Kastal. Hann fór til klausturs 
heilagrar Maríu Magdalenu, þess sem fyrr var nefnd, væntandi að hann mundi þar 
heilsubót fá, og er leiðtogi hans sagði honum að hann sá kirkjuna, þá sem þeir 
skyldu til sækja, kallaði hinn blindi maður, svo mælandi: "Heyrðu hin helga 
María Magdalena, vildi eg að sú hamingja kæmi mér að hendi að eg mætti sjá turna 
kirkju þinnar."
En er hann hafði þetta mælt, þá lukust skjótt upp augu hans og fékk hann sýn 
sína, svo sem hann hafði meður mikilli fýsi beðið, og var þá enn eftir mílu 
lengd leiðarinnar.

Miraculum

Meður öllu eigi er og hljóði hyljanda dýrðarfullt stórmerki dásamligs krafts, 
það er hin helga María Magdalena vann við einn sinn pílagrím í því landi er 
Aqvitania heitir. Þar var riddari sá einn er eftir sið þess lands elskaði hennar 
heilagleik af öllum hug. Hann hafði og nokkuð sinn vitjað með góðfýsi hennar 
heilags dóms. Nokkuru síðar, þá er hann var í bardaga staddur, var hann drepinn 
af sínum óvinum. Frændur hans og vinir tóku lík hans og sveipuðu dúkum, sem þar 
var siður til um dauða menn að búa, og sátu síðan yfir líkinu með hryggð og 
gráti. Tóku eftir það fulltings að biðja sæla Maríu Magdalenu með harmandi 
kveinan og á að minnast með hinu djarfligsta tilmæli miskunnarinnar hversu mjög 
þessi hinn dauði hafði hana elskað þá er hann var lifandi. Og svo sem þeir 
undruðust fyrir hverja sök hún lét pílagrím sinn deyja án játning og iðran 
synda, með miskunn guðs og fyrir trú þeirra og bæn eftir litla stund tók að 
hrærast líkam hins dauða. Allir þeir sem hjá voru undruðust mjög. Eftir það 
settist hann upp og bað að hann skyldi vera leystur af náböndum. Sagði þá að 
heilög María Magdalena lét hann endurlifna til þess að hann mætti skriftast og 
iðrast synda sinna því að þeir höfðu á hennar nafn kallað með hreinni trú og 
heilagri bæn. Sagði og að hann mundi þegar andast er hann hefði þjónustu tekið. 
Eftir það var hann leystur sem hann bað. Komu þá til hans prestar. Skriftaðist 
hann síðan og gjörði iðran fyrir syndir sínar, og er hann hafði bergt holdi og 
blóði Jesú Krists leið hann annað sinn af þessum heimi. Margir voru vottar og 
sannanar menn þessarar jarteignar. Nokkurir af þeim komu í Viceliacum og sögðu 
þenna atburð fyrir ótalligu fólki er þangað hafði sótt af ýmisligum löndum eða 
héruðum svo sem hann hafði gerst. Á hinum fyrsta páskadegi drottinligrar upprisu 
lýsti þessari jarteign fyrir öllum hjáveröndum biskup af borg þeirri er Katurica 
heitir, er kominn var í Viciliacum heim að sækja helgan dóm sællar Maríu 
Magdalenu. Dýrkaðist þá drottinn Jesús Kristur á sinni upprisutíð af tvennri 
upprisu þessa riddara, er frá var sagt, er hann lifnaði um stund af líkamligum 
dauða til þess að hann hreinsaðist af syndum og risi upp af andar dauða. Lofuðu 
allir guð og sæla Maríu Magdalenu, er fyrir sína verðleika öðlaðist af almáttkum 
guði svo mikla hjálp þeim til handa er hana hafði af öllum hug elskað.

Miraculum

Sú hin ágæta jartegn, er nú mun eg segja, veitir öllum syndugum mönnum mikið 
traust sannrar vonar að þeir munu finna líkn og lausn sinna misgerða er fyrir 
nafn sællar Maríu Magdalenu biðja sér lítillátliga guð miskunnar. Einn maður, sá 
er gerði iðran sinna misverka, ritaði syndir sínar á einu bréfi. Eftir það fór 
hann í Viceliacum og fal þetta blað undir dúki á altari sællar Maríu Magdalenu, 
og er hann hafði lokið bæn sinni, áður hann sneri heim á leið, tók hann bréfið. 
Og er hann leit á það, sá hann að allt var af máð, það sem á hafði verið ritað. 
Skildi hann þá af opinberligri jartein að hann hafði líkn öðlast í augliti 
guðligrar mildi fyrir bæn og árnaðarorð sællar Maríu Magdalenu.

Miraculum

Það gerðist á öðrum tíma að einn riddari, sá er ættaður var af Aqvitania og þar 
fæddur, fór til vöku í Viceliacum. Og er hann ætlaði eftir lyktaða bæn til síns 
heimilis að venda, kom hann í þann stað sem óvinir hans sátu fyrir honum, einn 
maður með sonum sínum, þeirra bróður hafði riddarinn áður drepið. En er hann 
varð var þessa ófriðar, hljóp hann skjótliga af baki múl þeim er hann hafði á 
setið áður og setti hann fyrst í mót sverðum sinna óvina. Og er einn af þeim 
bræðrunum gekk svo djarfliga fram að hann vildi múlinn í braut keyra svo að 
riddarinn hefði öngva hlíf af honum og þeir mættu auðveldliga taka til hans 
meður sínum vopnum eður þeir mættu hann höndum taka, þá bar svo til að 
pílagrímur sællar Maríu Magdalenu fékk þenna tekið. Veittist honum og skjótt 
meður guðligri gjöf svo mikið afl að hann setti bróður í mót bræðrum og son á 
mót föður og hlífði sér meður þessum skildi í mót þeirra skotum og sverðum. 
Eftir það gjörðist svo meður vitjan guðligrar mildi að reiðin sefaðist og 
snerist í hógværi. Féllu þeir nú allir fram á jörðina fyrir fætur honum og báðu 
sér líknar fyrir sína dirfð, sögðu sig vera seka við guð og játtuðu sig misgert 
hafa viður hinu mildustu Krists þjónustukonu Maríu Magdalenu og hétu nú að þeir 
skyldu honum aldri síðan grand gera. Gjörðust þeir síðan fullkomliga sáttir sín 
á milli fyrir miskunn sællar Maríu Magdalenu og fóru til sinna heimkynna, 
lofandi guð og hinu helgu Maríu Magdalenu. En sá er hún hafði af dauðanum leyst 
og frelsað, gerði henni margfaldar þakkir, svo sem hann hefði fyrir hennar mildi 
af helvíti og sjálfum andardauðanum upp risið. Láti drottinn vor oss týja bænir 
sællar Maríu Magdalenu, sá er með feður og helgum anda lifir og ríkir, guð um 
allar aldir alda. Amen.

