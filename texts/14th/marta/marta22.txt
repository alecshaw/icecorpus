
En er páfinn hvarf aftur í Rómam, sendi hann marga helga dóma fyrir ást 
hertogans til mustera þeirra er hann hafði vígt. Og er nokkur ár liðu þaðan 
fram, af þrotnanda styrkleik konungligs valds varð Frakkaríki fyrir miklum 
hernaði með sjónum og víða annarstaðar og fyrir margföldum ránum og manndrápum 
svo að í mörgum stöðum brunnu klaustur og kirkjur og Viceliacum munklífi, það 
sem fyrrnefndur Geirarður setti við á þá er Chore heitir, var með öllu niður 
brotið og að velli lagið. Og þá er af létti ófriðurinn, var það smíðað á einum 
hávum hálsi og stórliga bröttum í öruggum stað fyrir áhlaupum og hernaði af 
þessum sama Geirarði með hinum mesta kostnaði og mikilmennsku. Var þessi staður 
kallaður Viciliacus því að þaðan sér öllum megin himin af klaustrinu fyrir 
háleiks sakir hálsins og kallast Viciliacus svo sem vicus ciliacus, það er 
himneskur bær eða nálægur himni. Má það tilheyriligt vera bæði fyrir himneskan 
lifnað þeirra sem það klaustur halda og fyrir háleik hálsins. Var þar þá 
endursmíðuð kirkja sællar guðsmóður Maríu og sælla guðs postula Péturs og Páls 
sem fyrr með mörgum og miklum jartegnum.

Frá Saraceni og þeim biskupum

Í þenna tíma höfðu Saraceni her úti um Hispaniam og eyddu þeir nær alla 
Aqvitaniam og mikinn hlut af Provincia. Og í þessum stormi brutu þeir 
höfuðborgina Aqvensem og erkibiskupsstólinn og ræntu þar öllu fé og tóku mikinn 
fjölda fólks að herfangi en eyddu borgir og bæi með eldi og járni. Marga karla 
og konur flógu þeir kvika sem siður er til að gjöra við kristna menn. Og sáum 
vér síðar, segir sá er söguna hefir skrifað, á þetta hervirki er vér trúum vora 
menn þolað hafa í synda gjald þá er þau ríki byggðu. En hermenn fóru heimleiðis 
með sitt herfang til sinna ríkja.
Og því að mörgum mönnum var kunnigt nær og fjarri að hin sæla María Magdalena 
hafði af hinum heilaga Maximíanusi biskupi grafin verið í Aqvenses héraði og þar 
voru varðveitt hennar virðuligu bein, gerði fyrrnefndur hertogi Geirarður og 
Heydo ábóti, er þá var yfir skipaður klaustrið í Viciliaco, það ráð með samþykki 
að senda þann munk er Baldelo er nefndur með fullkominni góðfýsi og fengnu 
föruneyti í borgina Aqvensem, að hann flytti helgan dóm sællar Maríu Magdalenu 
eða nokkuð af hennar limum til þeirra í fyrrnefndan stað ef guðlig mildi vildi 
styrkja þessa ætlan. Hvað þarf það til langmælis að draga, fór hann og fram kom. 
Og að fundinni steinþró sællar Maríu flutti hann hennar líkam í Viciliacum og 
grófu þar með mikilli sæmd og mörgum táknum sem vér líðum fátt um sakir leti og 
fávisku.

Frá riddara einum

Sá atburður gerðist við þá borg er Avern heitir að riddari nokkur varð fanginn í 
orrustu og settur af þeim er hann tóku í þungbær járn svo að hann mátti sig 
hvergi hræra. Og að kominni hátíð drottinligs burðar, þá er engi vildi fyrir 
hann borga þá útlausn sem fyrir hann var lögð, skaut guðlig mildi því í hans 
brjóst að æsta hina mildu Magdalenu að hún öðlaðist það af vorum herra, að svo 
leystist hann af fjötrum sem hann leysti hana af syndum. En er hann kallaði oft 
á hennar signaða nafn, spruttu járnin af hans lærleggjum. En þegar er sá er hann 
hélt vissi þennan atburð, gaf hann honum frelsi að fara hvert er hann vildi. En 
sá sem bundinn var, bar berfættur þau sömu járn í Viciliacum og upp hengdi hjá 
steinþró sællar Maríu Magdalenu vottandi öllum viðveröndum, hversu guðs mildi 
leysti hann fyrir árnan sinnar sælu þjónustukonu.

Frá einum manni

Annar maður af borg þeirri er Bituricas heitir, var og strengdur fjötrum af 
hinum ágjarnasta sínum óvin. Hann ægði honum pínslum og limaláti nema hann gyldi 
fyrir sig svo mikið fé sem hann mátti eigi fá. Og er enginn vildi borga fyrir 
hann, eggjaði hann einhver að snúa sinni von til Maríu Magdalenu. Og er hann bað 
hana sér miskunnar að æsta við almáttkan guð, spruttu þegar um leið af honum 
járnin, svo að kólfurinn flaug niður hjá hælum honum. En allir óttuðust þeir er 
hjá stóðu. Hann stóð þegar upp, því að enginn bannaði honum, og bar fjötra þá er 
hann var bundinn með, í klaustrið Viciliacum og bað upp hengja í sönghúsi hjá 
steinþró sankte Maríu vottandi þetta tákn.
