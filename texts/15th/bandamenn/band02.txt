Gengur nú svo um hríð.
Þangað kom hann á nesið tólf vetra gamall en nú var hann fimmtán vetra.
Græðist nú svo skjótt féið að hann á einn ferjuna og heldur nú milli Miðfjarðar og Stranda hvert sumar.
Og nú leiðist honum þessi athöfn.
(P:27) Nú kaupir hann sér skreið og fer utan og tókst vel til og verður gott til fjár og svo til mannheilla.
Þessa iðn hefir hann nú fyrir stafni nokkura hríð og svo kemur hans ráði að hann á einn knörrinn og mestan hluta áhafnarinnar.
Er hann nú í kaupferðum og gerist stórauðigur maður og ágætur og er hann oftast á hendi tignum mönnum og vel virður utan lands og svo kemur að hann á tvo knörru í kaupferðum.
Og svo er sagt að engi var jafnauðigur maður í kaupferðum þann tíma sem Oddur.
Hann var og farsælli en aðrir menn.
Aldrei kom hann norðar en í Eyjafjörð og aldrei vestar en í Hvítá en oftast í Hrútafjörð.
Nú er það eitt sinn að hann kemur í Hrútafjörð og ætlar að vera hér um veturinn.
Þá var hann beðinn af vinum sínum að staðfestast hér og gerði hann það að bæn þeirra.
Og nú kaupir hann land á Mel í Miðfirði og eflir þar bú á og gerist brátt rausnarmaður mikill í búinu og er svo sagt að eigi þótti um þetta minna vert en um farar hans.
Engi maður var jafnríkur fyrir norðan land sem Oddur.
Hann var betri af fé en flestir menn aðrir og góður úrlausna við alla þá er honum voru næstir.
En Ófeigi gerði hann aldrei úrlausnir né hagræði og lét sem hann sæi hann eigi.
Oddur setur nú upp skip sitt í Hrútafirði.
Engi maður hér á landi var jafnauðigur sem Oddur heldur var hitt sagt að hann mundi eigi minna fé eiga en þær kirkjur er auðgastar voru hér á landi.
Í öllu lagi var hans fé mikið, gull og silfur og ganganda fé og jarðir.
Vali, frændi Odds, var með honum hvort er hann var hér á landi eða utanlendis.
(COM:chapter2) (P:27) Maður er nefndur Glúmur.
Hann bjó norður á Skriðinsenni.
Það er milli Bitru og Kollafjarðar.
Kona hans hét Þórdís, dóttir Ásmundar æðikolls, systir Grettis, en Óspakur hét son þeirra.
Hann var mikill maður vexti og öflugur, óeirðarmaður mikill og hafðist brátt í flutningum.
Eitt sumar kom hann í Miðfjörð og seldi fang sitt um haustið er á leið.
Einn dag ríður Óspakur upp á Mel og hittir Odd.
Þeir kvöddust og spurðust tíðinda.
Óspakur mælti: "Á þá leið er Oddur," segir hann, "að góð frétt fer af yður og eruð þér mjög lofaðir af mönnum og þykjast þeir allir vel komnir er með yður eru.
Nú vitum vér að oss mun á þá leið gefast.
