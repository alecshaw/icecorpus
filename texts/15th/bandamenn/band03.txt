Nú vildum vér hingað ráðast undir yðra hönd."
Oddur segir: "Ekki ertu mjög lofaður né vinsæll og þykir þú hafa brögð undir."
Óspakur segir: "Haf við raun þína en eigi sagnir annarra og beiði eg þig ekki forlags og vil eg búa hjá og vita þá hve þér gest að."
Oddur segir: "Miklir eruð þér frændur borði.
Nú er þú skorar þetta svo hart þá vertu hér veturlangt."
Óspakur tekur það með þökkum.
Hann fór nú þangað um haustið.
(P:28) Hann gerðist Oddi hendilangur og hollur sýslu og vinnur mart og líkar Oddi vel til hans.
Nú líða þau misseri og er vorar býður Oddur honum þar að vera og þykir betur.
Hann vill það og sýslar um bú hið sama.
Búið stendur með miklum blóma og þykir einskis íslensks manns ráð vera betra en Odds.
Einn hlutur þykir mönnum á skorta um virðing hans er hann var goðorðslaus.
Það var þá tíska að taka upp ný goðorð og kaupa.
Hann gerir og svo og safnast honum brátt þing við það því að allir voru til hans fúsir.
Nú er kyrrt um hríð.
(COM:chapter3) (P:28) Oddi hugnar vel til Óspaks.
Hann er og bæði hagvirkur og mikilvirkur og þarfur búinu.
Líður af annar vetur og hugnar Oddi nú betur en hinn fyrra þeim mun sem hann annaðist fleira.
Á haustum heimtir hann fé af fjalli og urðu góðar heimturnar.
Oddur var fésælli hverjum manni.
Óspakur átti og nokkuð fé og var hann og hugall að því að missa einskis sauðar.
Líður nú veturinn og er vorar sagði Oddur vinum sínum að hann ætlar utan að fara um sumarið og segir að Vali frændi hans skal taka við búi.
Vali svarar: "Það er ofráð þótt nú flytjist vel fram er þú ert sjálfur við, frændi, og vil eg fara með þér."
Oddur spyr nú að Óspak og biður hann taka við búinu.
Óspakur segir: "Ekki hefi eg vit til þess að vera fyrir slíkum stóreignum."
Oddur sækir nú eftir en Óspakur fer undan og þar kemur að hann víkur til ráða Odds en Oddur heitir honum sinni ásjá og trausti.
Oddur biður hann fara með sína eign sem hann yrði mestur maður af og vinsælastur og kveðst reynt hafa að hann vildi og kynni best hans fé að varðveita.
Óspakur kvað svo vera skyldu.
Lúka þeir nú tali sínu.
Oddur býr nú ferð sína og skip og lætur færa til vöru er nóg var til.
