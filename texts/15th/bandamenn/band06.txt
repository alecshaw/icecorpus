Óspakur segir: "Þegar er þér er alhugað að taka við þá skaltu hafa goðorð þitt þótt þú leitir eigi með heitun eftir og annað væri sannlegra fyrir mitt starf," segir hann og rétti fram höndina og seldi honum goðorðið.
Oddur segir: "Svo mun eg virða sem haft hafir þú þvílíkan sómann að ærið sé goldið fyrir starfið."
Nú þykir mjög sinn veg hvorum þeirra.
Verður nú ekki af búsumsýslu og lætur Oddur eigi sem hann viti.
Það var einn dag er Óspakur býr sig til brottferðar, bindur klyfjar sínar og fer á burt og kona hans og hitta ekki Odd, fara á Svölustaði og búa þar.
Oddur lætur sem ekki sé í orðið.
Það er að segja um haustið er menn fóru á fjall af Mel að mjög skaut í tvö horn um heimtur Odds sem verið hafði.
Honum var vant nú sex tiga geldinga, þeirra er bestir voru.
Er nú leitað um fjöll.
Kynlegt þótti mönnum þetta því að Oddur var fésælli hverjum manni.
Voru þá ýmsar getur á hvort gengið mundu hafa til annarra héraða eða farist í snævum eða mundi vera af mannavöldum.
Nú dofnar yfir um síðir og var mart um rætt hve gegna mundi.
En þó vantar Odd ekki sláturfé.
Hann er hljóður jafnan um veturinn.
Vali frændi hans frétti hví það sætti er hann var svo óglaður "hvort þykir þér mikið fjárhvarfið?
En eigi ertu mikill borði ef þig hryggir það."
Oddur segir: "Eigi hryggir mig það.
Hitt þykir mér verra er eg veit eigi hver stolið hefir."
Vali segir: "Þykir þér brýnt fyrir liggja eða hvar horfir þú á?"
"Ekki er því að leyna," segir Oddur, "þar er Óspakur er."
Vali segir: "Ferst nú vinátta ykkur nokkuð þaðan er þú settir hann fyrir fé þitt."
Oddur segir: "Það hefir verið glæræði en þó hefir nú betur gefist."
Vali segir: "Margra manna mál var það að það þótti kynlegt.
En á þá leið er nú," segir Vali, "að vér vildum að þú snerir eigi svo skjótt málinu (P:31) til áfalls honum.
Er það helst við orði manna að gylfrum gangi vináttan.
Nú skulum við kaupa saman," segir Vali, "að þú skalt mig ráða láta enda skal eg vís verða hvort hann hefir stolið sauðum eða eigi."
Oddur segir: "Hversu máttu það vita?"
Vali segir: "Eg á að heimta varning víða og mun eg fara um héraðið og sækja heim Óspak," segir hann.
Oddur segir: "Far þú sem þér líkar og er þetta ekki svo margra að gera.
En meiri von að eigi verði góð ráðin."
