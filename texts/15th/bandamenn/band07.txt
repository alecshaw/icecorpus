Nú kaupa þeir þessu saman.
Býst Vali nú til ferðar út um héruð, Vatnsdal og Langadal og þykir öllum mikið veitt í hans komu.
Hann kemur á einu kveldi til Óspaks og tekur hann vel við honum.
Óspakur er allkátur.
Vali fer þaðan um daginn.
Óspakur leiðir hann úr garði og spyr að Oddi og hans ráði.
Vali kvað gott hans ráð.
Óspakur lét vel yfir Oddi og kvað hann mikinn rausnarmann vera "eða hversu er það, er hann fyrir sköðum orðinn í vetur?"
Vali kvað svo vera.
"Hverjar getur eru þar á?" segir Óspakur, "Oddur er þó fésæll maður vanur að vera."
Vali segir: "Nokkuð er það á ýmsum tungum.
Sumir ætla að í foruð muni hafa gengið, sumir ætla að reknir munu hafa verið til annarra héraða en sumir ætla af manna völdum muni vera."
"Mikið er orðið bragðið," segir Óspakur.
"Já," segir Vali, "mikið er og illt.
En margar getur eru á um þetta mál."
"Það er von," segir Óspakur.
"Á þá leið er," segir Vali, "er þó höfum við um þetta rætt, þá er því ekki að leyna að það vilja sumir menn ekki kalla óvænt að nokkuð muni af þínum völdum.
Minnast menn á það allt saman er þið Oddur skilduð stutt og það er hvarfið varð litlu síðar."
Óspakur segir: "Eigi varði mig að þú mundir þetta mæla og ef eigi værum við svo miklir vinir þá mundi eg þessa máls sárlega hefna."
Vali segir: "Eigi þarftu þessa að dylja, Óspakur, því að meiri von er að eigi beri af þér fyrir því að eg hefi séð yfir ráð þitt og kann eg það að sjá að miklu hefir þú meiri tilbrigði um aðföng en líklegt er."
"Eigi mun að því gefast," segir Óspakur, "og eigi veit eg hvað fjandskaparmenn vorir munu tala er slíkt tala vinir vorir."
"Já," segir Vali, "þetta er ekki af fjandskap mælt af minni hendi fyrir því að eg hefi við þig einn talað.
Nú er þú gerir sem eg vil og gengur við þá mun þér eigi þungt falla fyrir því að eg mun setja ráð til þessa.
Eg hefi selt varning minn víða um hérað og mun eg segja að þér hafið við tekið og keypt með sláturfé og mun það engi maður gruna.
Og svo mun eg til haga að þér skal engi svívirðing að verða ef þú hlýðir ráðum mínum."
Óspakur kveðst eigi mundu við ganga.
"Þá mun fara verr," segir Vali og skiljast þeir.
(P:32) Fer Vali heim.
Oddur spyr hvers hann varð af vís.
En Vali varð fár um.
