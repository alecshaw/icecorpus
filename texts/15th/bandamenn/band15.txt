Var það teygilegra en nú gerist.
Er það gaman mitt helst að tala við vitra menn.
Er mér það sagt að þú sért vitur maður," segir hann.
Gellir segir: "Eg vil eigi synja þér viðtals, Ófeigur."
Setjast þeir þá niður.
Ófeigur mælti: "Hvað er þeirra manna vestur þar er þér þyki vænst til höfðingja í héruðum?"
Gellir segir: "Þar er gott mannval.
Þar tel eg fyrst sonu Snorra goða, eða synir Þorgils Arasonar, eða þeir Eyrarmenn, synir Steinþórs."
"Já," sagði Ófeigur, "vel er til sagt, eða hvað er kvenna þeirra er þér þyki bestur kostur í?"
Gellir segir: "Þar leikur á hinu sama að eg tek þar til dætur Snorra goða eða Þorgils Arasonar eða Steinþórs.
Þær eru konur með virðingu mestri."
Ófeigur segir: "Áttu nokkurar dætur?"
"Á eg," sagði hann.
"Eru þær giftar?"
"Nei," segir hann.
"Hví sætir það?" segir Ófeigur.
(P:39) "Því," kvað hann Gellir, "að eigi hafa þeir menn til orðið er bæði séu vel ættaðir og fémiklir og hefðu staðfestur góðar en eg er ekki fémikill maður þær heiman að gera, og mun eg nú eigi ávallt láta spyrjast.
Hvað er þeirra manna norður þar er þér þykja vænstir til höfðingja?"
"Já," kvað hann Ófeigur, "þar er gott mannval.
Þar tek eg fyrst til Einar Járnskeggjason og Hall son Styrmis frá Ásgeirsá.
Mæla menn það að Oddur son minn væri með þeim mönnum að telja er heldur voru með hinum stærrum mönnum, og koma skal nú erindinu er Oddur bauð ef eg hitti þig að hann vill biðja Ragnheiðar, dóttur þinnar, og eru hér nú fjögur hundruð silfurs er hann lét að vera skyldi hennar heimanfylgja.
Hygg að hver þér býður svo annar að hann geri sjálfur heiman konuna til handa sér, slíkur maðurinn, og það lét hann fylgja að hann mundi það aldrei forverkum gera meðan þið lifðuð báðir."
Gellir segir: "Verið mundi það hafa að eg mundi eigi synja honum konunnar.
En þó enn að svo búnu þá ætla eg að ekki verði af því meðan það mál vofir yfir sem nú er mjög tíðrætt."
Ófeigur segir: "Getur þú vitleysu þessarar er einskis er verð?"
Gellir segir: "Eigi þykir mér ráðið hvort að því verður.
En ekki hefi eg þessa svo fús verið.
Meir hefi eg gert að bæn og vilja annarra."
Ófeigur segir: "Vorkunn er á við þig er þú ert félítill að þú ætlir þér til hæginda fjárupptökuna."
"Já," segir hann Gellir, "til þess ætla menn."
