Ófeigur segir: "Forvitni mun þér á hve mikið þú munt af hljóta fénu."
"Mikil forvitni er mér á," segir Gellir, "og seg mér."
Ófeigur segir: "Þér átta munuð hljóta hálft Melsland og mun eigi til meiri gæða koma.
En meiri von að Oddur sé í hafi og mun hann vel kominn í öðrum löndum þótt þér farið með ósóma yðrum."
Gellir segir: "Þá eru brögð í og kann vera að satt sé og er það eigi illa í sumu lagi," segir hann.
Ófeigur mælti: "Gat hann þess að eigi væri örvænt að hann hitti bæ þinn ef hann kæmi á Breiðafjörð og væri eigi tilgengilegt er þú kæmir heim."
Gellir segir: "Ekki uggi eg það," segir hann.
Ófeigur segir: "Nú máttu sjá hversu þessu máli er komið, að þetta horfir eigi til virðingar né fjár.
En í öðru lagi þetta sem eg hefi rætt, málið Odds, vildi eg að þú tækir við fénu og litir á málið og sæir hversu ólíkur hluturinn er, þinn eða þeirra annarra er í eru málinu.
Er og að segja þér að aldrei verður þér féfátt meðan þið lifið báðir en eiga hinn virðulegasta máginn en leggja ekki til sjálfur," segir hann.
Gellir segir: "Sannlegt er það er þú segir og sé eg að eigi mun fjarri því ganga sem þú mælir.
En aldrei hefi eg að því kenndur verið að vera svikari.
Hefi eg svarið eiða bandamönnum að hér skal ekki fyrir koma nema sektir eða sjálfdæmi," kvað hann.
Ófeigur segir: "Eigi beiði eg þess að þú haldir eigi eiða þína.
En verða (P:40) má svo að undir þig komi málið og hefðum vér frændur það að ráði að taka þann kostinn að selja yður sjálfdæmi og vera má svo að eigi séuð þér svo bölfengnir að láta oss eigi því ná að gjalda féin upp og verði maðurinn eigi sekur.
En ef svo verður og komi undir þig málið þá máttu eigi gera ósóma og heldur þú þá eiðana en sýnir drengskap og hefir þá þetta féið og ger sóma til dóttur þinnar."
Gellir segir: "Vitur maður ertu en eigi hefi eg föng á að ganga einn í mót þeim öllum er í eru málinu þótt mér væri hugur á."
Ófeigur segir: "Hversu mundi ef eg kæmi öðrum manni í málið?"
"Þá mun nær leggja," segir Gellir.
"Hvern kýst þú til?" segir Ófeigur, "láttu sem eg eigi allra völ."
"Egil mundi eg helst til kjósa."
Ófeigur segir: "Það er mikið er þú kýst þann manninn til er verstur er í máli þessu og eigi hirðir hvað til fjárins vinnur.
En er hann svo vitur að skilja mun hann að það er ráðlegra að hafa nokkurn sóma en öngan."
Gellir segir: "Til mun eg ráða ef þú kemur honum í málið," kvað hann.
Ófeigur segir: "Nú mun eg ganga í burt og hitta Egil og ef eg fæ af honum þá skuluð þið talast við um málið hjá kirkju.
Flokkar ykkrir standast nær.
Mun og öngum undarlegt þykja þótt ykkur sé tíðrætt.
Gerið þá ráð með ykkur."
Nú skiljast þeir og hittir hann Egil og fer þetta mál svo sem Ófeigur stefndi til.
(COM:chapter10) (P:40) Annan dag eftir gekk Ófeigur yfir brú og hittir frændur sína Skarðamenn og biður að þeir gangi með honum til Lögbergs og svo gera þeir.
