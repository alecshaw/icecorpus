Og er menn höfðu mælt málum sínum þá stendur Ófeigur upp og mælti: "Ekki hefi eg mart rætt um málið Odds sonar míns.
En nú vil eg leita eftir ef nokkuð skal sættum koma fyrir."
Hermundur segir: "Alls ekki skal á sættast," segir hann.
Ófeigur mælti: "Þá er stutt um.
En hvort skulu frændurnir kost eiga að kjósa um hvort fyrir skulu koma sektir eða sjálfdæmi?"
Hermundur segir: "Þess skuluð þér kost eiga því að það eitt mun sjálfdæmið er eigi mun undir hvort er eða sektirnar."
Ófeigur segir: "Hvort skulu frændur þá eiga kost að kjósa af yðru liði þá er þeir vilja, eða skuluð þér allir gera þótt það sé ótíðara?"
Hermundur segir: "Þess skuluð þér kost eiga að kjósa til þá er þér viljið.
Eigi þykir oss undir hverjir eru af voru liði."
Ófeigur segir: "Þá er hóf á og mun það vort ráð heldur að kjósa að hann sé eigi sekur ger og munu menn verða til handsala, þeir sem þér viljið.
En þér handsalið niðurfall að sökum.
En eg mun kjósa menn af yðru liði, þá er mér sýnist, einn eða tvo eða fleiri."
Hermundur segir: "Láttu svo vera."
Þórarinn spaki segir: "Játum því einu í dag er vér iðrumst eigi á morgun."
(P:41) Hermundur segir: "Þessu munum vér játa."
"Göngum nú til handsala," segir Ófeigur, og svo var gert og handsöluðu þeir niðurfall að sökum en hann fésátt slíka sem þeir vilja gert hafa er hann kjöri til.
Og nú mælti Ófeigur: "Göngum nú upp á völlu og mun eg þar til kjósa þá er mér sýnist."
Þeir gera svo.
Drífur upp þangað á völluna mikill mannfjöldi.
Þeir fóru báðir saman Gellir og Egill með flokka sína og komu upp á völlu.
Þá mælti Ófeigur: "Setjist þér nú niður, bandamenn, í hring og mun eg ganga fyrir yður og kjósa þá til míns máls er mér sýnist" og þeir gera svo.
Hann gengur að Styrmi og lyftir aftur kápuhettinum á herðarnar og stóð á knjám og mælti: "Öllum mun það líklegt þykja að eg muni þig til kjósa til míns máls, er eg er þinn þingmaður og gefið þér góðar gjafir, og væri það líklegt að því máli mundi þykja vel komið er þú gerðir.
En engi hefir þó jafnæstur að farið og öllum upphöfum valdið um þetta mál, að það félli þyngra en léttara Oddi syni mínum og kýs eg þig frá.
Þar situr þú, Þórarinn, og er eigi það þar að, að þér sé vitfátt að gera um málið.
En allt vit þitt hefir þú til þess lagt að þetta mál félli þyngra en áður Oddi syni mínum og kýs eg þig frá.
Þá situr þú, Hermundur, höfðingi mikill."
Hann yppist við mjög og ætlaði að hann mundi hann til kjósa.
"Það er víst nú," segir Ófeigur, "að þig hefir ekki til haldið nema fégirni og ranglæti og ójafnaður.
Engi hefir og jafnóður að verið sem þú.
Skortir þig og eigi féið og hefir þú dregist til fyrir ágirni sakir.
