Ganga að fram þar er þeir sátu.
Hermundur stóð upp
og mælti: "Hlýðum til ósómans."
Þá mælti Gellir: "Það er gerð okkur Egils á hendur Oddi að við gerum þrettán aura."
Hermundur segir: "Hvort skildist mér rétt að þú gerðir þrettán aura hundraða?"
"Nú" segir Egill.
"Eigi var það nú að þú sætir á hlustinni er þú stóðst upp.
Þrettán aura, þeirra aura er engum óvesalla væri við tækir eða í gjöld mælt, baugabrot og harkagripir."
Þá segir Hermundur: "Sviknir erum vér nú."
Egill segir: "Telst þú svikinn?"
"Já," kvað hann, "svikinn telst eg
og hefir þú svikið mig, svikarinn."
Egill segir: "Það geri eg svo að mér þyki best, að svíkja þann er öngum trúir.
Þú trúir engum manni.
Eigi trúir þú vinum þínum né frændum, börnum né konu,
og eigi trúir þú sjálfum þér.
Því trúir þú eigi þér að þú fórst í þoku svo mikilli að fela fé að eigi veistu heldur en aðrir hvar það er nú komið.
En þótt þér ljái nú annars hugar og viljir þú nú féið hafa þá muntu nú eigi finna."
Hermundur svarar: "Þetta er lygi þín sem mörg önnur.
Þú lýgur ávallt.
Fyrra vetur bauð eg þér úr hrakbúinu og yður sjö saman.
Voruð þér þar á Gilsbakka
og er þú komst heim þá sagðir þú það að þar væru farnir þrír tigir klakahesta og etnir allir."
Egill segir: "Enginn mun meira segja frá vanhöldum þínum en verið hefir.
En hitt ætla eg að annaðhvort hafi etnir verið fáir eða engir."
Hermundur segir: "Eigi skulum við báðir á þingi annað sumar."
Egill segir: "Nú mun eg það mæla er eg ætlaði að frestast mundi að (P:43) þú lúk heill munni í sundur.
Það var snemma spáð að eg mundi verða allra manna elstur.
Mun það við bera ef við erum eigi báðir á þingi að þú munt fara allur í tröllhendur."
Þá mælti Styrmir: "Það er sem von er að oss gefist illa að taka hinn versta manninn til samlags með oss.
Hann er allra manna verstur hér á landi
og er það öllum kunnigt."
Egill segir: "Þess betur er þú kallar mig verra mann því að það vita menn að þú hefir tekið mig til jafnaðarmanns þér.
Nú munu vera nokkur stór klæki að þér, þau er aðrir munu eigi vita, er þér þótti þess af vert sjálfum að taka hinn versta manninn þér til jafnaðar.
En það er ekki enn svo líkt í sumu lagi.
