Þeir riðu þar til er þeir komu til hallar jarls, stíga þá af baki hestum sínum og ganga fyrir jarl og kvöddu hann vel. Hann tók Bárði harðla vel og setti hann hið næsta sér. Þá spurði jarl Bárð hvað manni það væri er honum gekk næst. Bárður segir að það væri útlenskur maður. Þá spurði jarl hann að nafni en hann sagðist Gunnar heita. "Hversu gamall maður ertu?" segir jarl. Gunnar segir: "Eg er nú átján vetra," segir hann. Þá mælti jarl: "Þú ert stór maður eða eru svo margir á Íslandi?" "Satt er það," sagði Gunnar, "að þar eru margir miklu framar en eg er." Féll niður þessi ræða. Leið af veislan. En eftir veisluna bauð jarl Gunnari eftir að vera en hann játaði því og þá boðið. Bárður bjóst í burt og spurði Gunnar hvort jarl hefði boðið honum eftir að vera. Hann sagði það satt vera. "Ekki mun eg þess fýsa þig," sagði Bárður, "því að jarl vill þig feigan og vil eg að þú farir heim með mér." "Ekki skal það vera," sagði Gunnar, "og skal eg að vísu þiggja það boð sem jarl bauð." Þá mælti Bárður: "Það vil eg að þú vitjir mín ef þú þarft nokkurs með." Gunnar kvað svo gera mundu. Síðan skildu þeir. Fór Bárður heim en Gunnar var eftir og Helgi bróðir hans með hirðinni og skjótt vel virðir af hverjum manni. Leið nú á veturinn. Einn dag var það að jarl lét kalla þá til sín, þá bræður. En er þeir komu kvöddu þeir hann vel. Hann mælti til Gunnars: "Þú munt mikill íþróttamaður," sagði jarl. "Eigi er það," sagði Gunnar. "Eg vil þó sjá," sagði jarl. "Helst mundi eg þá glíma," sagði Gunnar, "ef mennskur maður væri." "Það ber vel til," segir jarl, "og skalt þú glíma að hálfs mánaðar fresti." Þetta var nú statt gert. Leið nú að þeirri stundu sem glíman var sett. Hugði jarl nú gott til glímunnar. Kom þar margur maður. Þar kom og Bárður vin Gunnars því að hann hafði frétt að glíman var lögð og vildi hann finna Gunnar áður sá dagur kæmi. En er þeir fundust spurði Bárður Gunnar hvort hann hefði játað glímunni. Hann sagði það satt vera. "Það vissi eg snemma," sagði Bárður, "að jarl vildi þig feigan." Gunnar svarar: "Svo verður nú að vera." "Hér er einn hjúpur er eg vil gefa þér," segir Bárður. "Í honum skaltu vera þá er þú glímir." Skilja þeir nú tal sitt að sinni. Nú var út borinn stóll jarls og hyggur nú margur gott til að sjá þessa gleði. Var nú fram leiddur blámaður einn. Sá hafði mörgum góðum dreng að bana orðið. Jarl spurði þá hvort Gunnar væri þar kominn. Hann sagði það satt vera. "Þá er nú upp að standa," sagði jarl, "og glíma við þenna piltunginn sem þér er nú ætlaður." "Ekki á eg að glíma við tröll," sagði Gunnar. "Við þenna skaltu nú glíma," sagði jarl. Síðan stóð Gunnar upp og gekk fram á völlinn þar sem þeir skyldu glíma. Jarl spurði þá hví Gunnar færi ekki af fötum. Í því var sleppt blámanninum. Þeir tókust þá á heldur sterklega en þó var það öllum auðséð að Gunnar var ósterkari og bar blámaðurinn hann um völlinn. En svo var Gunnar mjúkur að aldrei kom hann honum af fótunum. Þar var ein hella stór á vellinum. Þangað bárust þeir að svo að fætur Gunnars námu helluna. Þá sleppti Gunnar þeim tökum sem hann hafði áður haldið en tók báðum höndum í axlir honum en hljóp sjálfur öfugur upp yfir helluna og í því kippti Gunnar að sér blámanninum svo snöggt að hann tók sundur í tvo hluti við hellunni. Þá varð óp mikið og þótti mörgum þetta hið mesta þrekvirki. Þá kallaði jarl á menn sína og bað að taka Gunnar höndum en það fórst fyrir því að Bárður hafði fjölmenni mikið og veitti Gunnari lið svo að jarl náði honum ekki. Fór Gunnar heim með Bárði og þeir bræður báðir og voru með honum það sem eftir var vetrarins.
