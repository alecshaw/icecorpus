Hér skulu og eftir vera herklæði mín öll og hestur minn og söðull en sverðið skal ég með mér hafa.
En ef ég kem eigi aftur að sumri til fundar við þig þá skaltu leita þér að öðrum husbónda og vísa þeim til vopna minna þyki honum sóma að bera." Síðan kyssti hann dýrið og (P:61) grétu báðir hástöfum.
Síðan fór Vilhjálmur upp á tréið og var það hættuferð mikil en þó komst hann út yfir móðuna.
En þá hann kom í hamrana fyrir utan þá var langt upp á björgin en það hjálpaði honum að limarnar trésins breiddust víða um bjargið og hafði hann mikinn létta af þeim. Nú er Vilhjálmur kominn í það land er hann hefir lengi til langað.
Gengur hann nú á mörkina eftir því sem honum hafði fyrir verið sagt.
Fór hann svo iij daga að honum þótti mjög dauflegt er hann var nú einn.
Tekur honum nú að birta fyrir augum og sér hann nú fagra völlu með ilmandi trjám og alls kyns blóma og kennir hann nú gjörla hvar honum hefir til verið vísað og var nú kominn hinn sétti dagur jóla.
Fer hann nú til þess að hann kemur á fyrrgreindan hól og gjörir hann sér gröf eina sunnan í hólinn sem Ermlaug hafði honum fyrir sagt.
Næsta morgun eftir var veður bjart og fagurt en er sólin skein sem bjartast sér hann að út úr hólnum þar sem til norðurs vissi gekk ein flagðkona svo mikil að öngva sá hann ferlegri.
Hún var eigi svo illa klædd sem hún var ámáttleg að sjá.
Undir annarri hendi bar hún ruggu (P:62) og í sveinbarn ódægilegt en undir annarri hafði hún bryðju stóra fulla með þvott.
Hún setti niður rugguna þar sem Ermlaug gat til en hún gekk til brunnsins og lauk honum upp og bar þar á skugga nokkurn.
Tók hún nú að þvo línklæðin en Vilhjálmur gjörði allt sem Ermlaug hafði sagt honum fyrir en er gullið kom í munn barninu rak það upp gaul mikið.
En er tröllkonan heyrir það hljóp hún til barnsins og naut Vilhjálmur þá steinsins þess er einfætingur gaf honum að kerlingin sá hann eigi og komst hann í gröf sína og huldi sig.
En barnið barði bæði höndum og fótum og hrein svo upp að dvergmála kvað í hömrunum.
Kerlingin beraði brjóst sitt og bauð barninu að sjúga en það lét þess verr. "Mitt hið elskulega fjör" sagði kerlingin "hvað er þér að angri, má ég nokkuð bæta þér, eður er það nokkuð í minni eigu að þú vilt þiggja og leika þér að eður má ég nokkuð það gjöra að þér þyki gaman að? Barnið lét því verr. "Mín hjartanleg ást" sagði kerlingin "lát eigi svo illa." Tók hún þá til að dilla því en það braust úr höndum henni og æddist nú að marki. "Nú skal flengja þig" sagði kerlingin "nema þú segir mér hvað þér er." "Því verrr skal ég láta og aldrei þagna" sagði skækju barnið "og aldrei upp gefa fyrr en ég ærumst og hér skal ég springa nema þú segir mér til með skýru máli hvað heita tröllin öll í helli okkrum svo greinilega að ekki vanti á." (P:63) "Eigi er þér nú sjálfrátt um veslingur" sagði kerlingin "en eigi má ég sjá upp á harmkvæli þín eður heyra þessi hinu illu læti þín.
En þó læt ég það um mælt að ef sá er nokkur fyrir ofan jörðina að heyra vill að drafni af honum bæði hold og skinn og bráðni svo í sundur sem tjara í eldi og missi bæði minni og við mál og sinnu." En það kom henni eigi til hugar að sá mundi niðri í jörðunni sem heyra vildi.
Því tók hún til og nefndi öll tröllin og varð tvisvar eður þrisvar að tala hvert orð áður barnið þóttist skilja.
En Vilhjálmur ristur eftir á kefli hvert það orð sem þau töluðu.
En þá þetta var úti þagnaði tröllbarnið.
Fór kerlingin þá til brunnsins og lauk af sinni sýslu en síðan fór hún inn aftur í hólinn en Vilhjálmur hafði náð aftur gulli sínu sem Ermlaug hafði honum ráð til kennt.
Var Vilhjálmur þar um nóttina en um morguninn var hann snemma uppi og var hann nú óhræddari um sig en verið hafði síðan hann hafði fengið hulinshjálminn.
Fer hann nú upp á glugg þann sem á var hólnum og sér inn í hellinn og heyrir allt hvað talað er.
Hann sér nú kóngana hvar þeir (P:64) eru í einum afhelli.
Þekkir hann föður sinn og var hann mjög torkenilegur úr því sem hann hafði verið.
