  Klerkur svarar: "Lít enn í glerið og seg hvað þú sér."
  Keisarinn svarar: "Hann færir sig nú og bendir sinn boga að skjóta að líkneskjunni en nú er eg allra hræddastur."
  "Gjör sem þú hefir áður gert þá þarftu ekki að hræðast."
  Hann gjör svo. 
Og sem hann lítur upp úr vatninu lítur hann í glerið og er nú með glaðara bragði en vant er. 
Klerkurinn segir til hans: "Seg hvað þú sér."
  Keisarinn svarar: "Galdra maðurinn skaut að líkneskinu og skaut sjálfan sig framan í lungun og er dauður en húsfrú mín syrgir mjög og tók skrokkinn og lét undir sæng sína."
  Klerkurinn segir: "Nú hefi eg hjálpað lífi þínu og gef mér mitt kaup og far síðan í friði."
  Keisarinn gaf honum svo mikið sem hann beiddi og skildu síðan. 
Fór keisarinn heim aftur til síns lands og fann skrokkinn undir sæng húsfrú sinnar. 
Fór síðan til herrans af staðnum er engelskir kalla mær og kærir fyrir honum hversu hans kvinna hafði breytt meðan hann hafði burtu verið og hvað hann hafði fundið undir hennar sæng. 
Síðan er hún tekin og drepin og tekið úr henni hjartað og partað í þrjú öðrum til viður vörunar en hann fékk sér aðra kvinnu betri og endaði sitt líf með friði et cetera. 

31 Frá riddara einum
Ágústínus hét byskup heilagur og réð fyrir borginni Damasko. 
Þar var í borginni einn riddari ríkur að peningum og nokkuð gálaus og eigi mjög guðhræddur. 
Þessi sami riddari vildi eigi gaum gefa að lúka tíund af fé sínu eftir góðra manna siðvenju og skyldu og hér með hafði honum oft settar verið áminingar og um síðir var hann forboðaður. 
Og á einum hátíðis degi fyrir messu gekk fyrr nefndur byskup Ágústínus í kirkju dyr svo sem að predika guðs erindi fyrir fólkinu því margt var til komið að heyra og áður hann hætti sinni hjálpsamligri kenningu. 
Var það í hans máli millum annarra hluta að hann fyrirbauð hverjum þeim manni að vera í kirkju eða innan kirkju garðs á þann dag undir heilagri messu sem hann væri í nokkurs konar forboði óleystur af sínum glæpum. 
Síðan fór hann sjálfur og sagði messu. 
Og sem messan var upp hafin urðu þau tíðindi úti í kirkju garðinum er gegna þótti stórum undrum að margra dauðra manna grafir lukust upp og þar með söfnuðust saman bein dauðra manna út af garðinum kirkjunnar og einn maður í þessa dauðra manna liði var miklu meiri en annað fólk er þar var saman komið svo eigi þóttust minn slíkan séð hafa. 
Stóð hann með samföstum sínum líkama og þagði. 
Við þenna atburð varð allt fólk óttafult og gekk inn það sem komast mátti í kirkjuna og varð hér af mikið háreysti. 
Var þá og sagt byskupi hvað til tíðinda gerðist úti. 
Svo sem hann varð þessa vís gekk hann út fyrir kirkjuna og sá þessa hluti alla sem honum voru áður sagðir. 
Síðan tók hann svo til orðs við þann mikla mann er áður var frá sagt: "Eg særi þig fyrir drottin Jesúm Krist son guðs lifanda er fæddur var af jungfrú Marju með krafti heilags anda að þú segir mér hvað þessi stóru undur hafa að þýða sem hér verða í dag."
  Og sem byskup hætti að tala til hans svarar hann á þessa lund: "Það skal eg gjarna gera" segir hann "því að mér er nú það lofað að mæla við yður. 
Þú herra byskup ert svo guði ávarður og helgaður að vér máttum með engu móti annað en hlýða svo sem guðs atkvæði yðrum orðum er þú fyrirbautt að þeir menn er í nokkurs konar banni eða forboði af heilagri kirkju skyldi eigi að messu vera hér í dag í kirkju garði. 
Og því söfnuðust þessi bein dauðra manna þaðan á brott að þessir voru eigi leystir af forboði eða banni því sem þeir höfðu í fallið lifandi."
  Þá spurði heilagur Ágústínus: "Hvað manna hefir þú verið eða hver vandræði hefir þig hent er þú verður þessu að standa."
  Hann svarar: "Eg var einn riddari og vilda eg eigi eftir því sem góðra manna skylda er til tíund að gera guði af mínum peningum og fyrir það sama stendur eg nú í sömu pínu sem þessir er nú megu eigi hér liggja fyrir þitt boð og vald er gefið af guði."
  Nú svo sem þessi maður hinn mikli hætti sinni ræðu þá gekk sá riddari er lifandi var þar hjá í kirkju garðs hliðið því hann var áður fyrir utan garðinn meir hyggjandi að sinni skemmtan en heilögum tíðum. 
Féll hann þó fram með iðrun og gráti biðjandi miskunnar og líknar af honum. 
Og svo sem hinn góði byskup sá og hugleiddi þá hluti alla sem guð hafði dásamliga gert og birt fólkinu fór hann til og leysti þessa menn alla svo sem þeir væri lifandi menn og síðan lauk hann tíðum. 
Eftir það söfnuðust og öll dauðra manna bein aftur í grafir sínar og lukust þær aftur allar þegar þeir voru leystir og lágu þar síðan í náðum et ectera. 
