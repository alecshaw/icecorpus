Hó hó minn góði herra.
Hvað mikil undur að nú er skeð á einum ltilum tíma og mun vera fáséð og slíkt hefur eg aldrei fyrr vitað, að nú meðan eg var í burtu hefur í öllum stöðum fallið mikill snjór af náttúru vetrar nema hér aðeins, að upp úr miðju ræfrinu á húsi þessu er vaxinn ágætur runnur með alls kyns blóma og ávexti svo margháttuðum að eg ber hvergi nærri skilning á því hvað hver heitir, en þó síður þeirra náttúru.
Og kvistirnir á trénu eru svo miklir og þykkir að hvergi sér til þekjunnar, en fuglarnir þar með sitjandi og syngjandi hver eftir sínum mætti, svo margir og fagrir að varla má tölu á þá koma á þessu trénu, með þeirri lyst og unaðssemd að einskis manns hugur eður hjarta má yfir meiri gleði og skemmtan skilja en þessa.
Og því trúi eg sannlega að sjá gestur sem hér er kominn mun heldur vera guð en maður.
Og með þessu skvaldri og óðamælgi lætur hún fara allt þar til er hún kemur þar að sem sanktus Georgíus situr undir borði sem fyrr var getið.
Og sem sanktus Georgíus heyrði þessi orð kvinnunnar, hló hann að mælti: Kæra kvinna, hvert hefur þú farið, eða hvað er þér að þú hleypur svo fast með svo mikilli óðamælgi að hún grundaði ekki það er hún segði, en hún varð ókvæða við og féll niður á gólfið fyrir honum og bað miskunna sér efn hann bauð henni upp að standa og mælti.
Mjög óvarlega sagðir þú fátæk að mundi guð vera er til þinna húsa væri kominn og fyrir víst er trúa þín veik og óstöðug, því að þú sást mig með þínum að eg var bundinn og fjötraður, allt þar til að drottinn guð minn leysti mig og er eg ekki þess verðugur að nokkur kalli mig guð þar sem eg ekki annars en þræll hans eður sendiboði, og í hans nafni þá gakk þú hingað til mín og et með mér því að mér sýnist sem þú sért hrygg og syrgjandi, og vil eg með guðs almáttugs fulltingi frelsa þig af þinni sorg.
Síðan gekk kvinnan til borðsins og sat nær honum og greindi honum í frá sinni ferð er hún fór til afguðs síns og bað hann eftir venju að hjálpa sér og gefa sér eitt brauð til að færa gesti sínum, og hafði hann ekki viljað ansa henni því heldur að gefa sé nokkuð og fyrir víst mundi hann vera sér orðinn reiður.
 En nú eftir á segir hún sá eg þau undur að mér gaf á að líta þar sem hér í mínu húsi var áður einn þurr stafur eður súla, þar er nú komið eitt svo fagurt og frábærilegt að enginn mun þvílíkt hafa fyrr séð, og án efa er það ef guðar mínir, Júpíter og Appolló, hafa ekki gjört það, þá er það undarlegur guð er slíka hluti má gjöra.
Georgíus segir þá.
Mjög heims kona ertu, er þú trúir að einn fauskur sem áður er gjörður með manna höndum megi hafa þann kraft að þvílíkt tré eða nokkurn hlut annan skapi eður gjöri að hann er sjálfur dauður og til einskis nema snara í eld og brenna til ösku, og skaltu heldur héðan af trúa því að guð á himnum sem skapað hefur alla hluti af öngu efni hann hefur og gjört og skapað þetta tréð og lífgað eftir sinni miskunn, sér sjálfum til heiðurs en mönnum til gamans, og svo til þess að menn skulu að heldur vita að hann er einn sannur og guð en enginn annar.
Þá sagði kvinnan: Minn góði herra, allt vill eg það halda og sannlega trúa sem þú býður mér, og féll niður til jarðar og bað veita sér miskunn fyrir þess guðs skyld sem hann dýrkaði og tryði á.
Síðan bauð Georgíus henni að sækja sér hreint vatn og bera til sín og svo gjörir hún.
Eftir það frétti heilagur Georgíus hvort að hún vildi trúa á guð almáttugan skapara himins og jarðar og á hans eingetinn son Jesúm Kristum, sem pínu og dauða þoldi á krossinum helga fyrir alla veröldina og reis eftir á af dauða á þriðja degi.
Ekkjan kvaðst öllu vilja því trúa sem byði sér.
 Síðan skírði sanktus Georgíus ekkjuna og settust undir borðið sem fyrr segir.
 En þá sem Georgíus hafði litla stund setið undir borðinu lítur hann til kvinnunnar og sá á henni að hún var hrygg og mjög harmþrungin.
Þá mælti hann: Hvað er þér kvinna að þú ert hrygg.
Seg mér og mun eg með guðs hjálp fá að frelsa þig.
En gakk fyrst og brjót nokkur aldin af kvistum trésins er þú sagðir af og legg hingað á borðið fyrir mig.
Síðan fór hún og gjörði eftir því henni var fyrir sagt.
Sýndi drottinn mikla miskunn vin sínum sankti Georgíum að þetta sama tréð er fyrr getið var fyrst um morguninn með laufi og blóma nýsprottnum og byrjað undir ávexti, en nú er sanktus Georgíus sendi eplunum og öðrum hlutum er á greindu tré uxu þá í allan máta voru nú fullvaxin sem vera áttu, og tók kvinnan ávöxtinn sem hún vildi og lagði á borðið fyrir sankti Georgíum.
Hafði þá þessi ávöxtur og brauð er á borðinu lá alla þá náttúru sem engill guðs greindi honum, að hverjum sem að smakkaði eftir því er hver vildi eða kunni eftir beiðast, því að þetta borðhald var gjört af guðdómlegum krafti, en eigi af veraldlegri fæðu.
10. kapítuli
Eftir það að þau höfðu neytt sem þeim líkaði þá gekk mikið af hvorutveggja ávextinum og svo brauðinu, og tók hún það til sín eftir hans boði og geymdi það.
