En eftir minn dag skaltu og eignast þenna keisaradóm allan sem eg hefur nú að halda.
Sanktus Georgíus svarar: Mikil boð herra keisari eru þetta er þér bjóðið mér.
En þó vil eg engin af þeim þiggja, og vil eg gjarnan heldur vera fátækur til dæmis að taka minn herra Jesúm Kristum, sem sjálfviljandi vildi vera fátækur sem hann sjálfur sagði í písl sinni svo segjandi: Ríki mitt er ekki í þessum heimi, og því vil eg eftir honum gjöra, sem hann hefur fyrir mér áður gjört.
Þá svarar keisarinn: Gakktu þá með mér út úr húsinu og sýn mér svo glögglega þenna undarlega hlut mér til skemmtanar.
Georgíus svarar og sagðist það gjöra vilja fyrir hans skuld, en þó kæmi sér það í hug að honum myndi þar lítil gleði eður skemmtan í verða.
En þó fóru þeir út til að skoða tréð og hlýða fuglasönginum.
En jafnskjótt sem þeir komu út úr húsinu, þá þögnuðu allir fuglarnir sem þeir höfðu aldrei sungið og flugu á burtu hver sem einn í ýmsar áttir, en laufið og blóminn allur af trénu féll niður á jörð sem duft fyrir vindi, en sumur ávöxturinn og börkurinn af greindu tré þornaði upp sem eldur hefði um leikið.
Svo voru og grösin þau sem áður voru með allan sætasta ilm margra handa, þau voru svo föl sem það harðasta frost hafði með sínum bitrum kulda þvingað þau.
Og sem keisarinn lítur þetta að allir þessir hlutir eru að öngu orðnir sem hann ætlaði að sér skyldu vera til mikillar gleði og skemmtan, þá verður hann ákafa reiður, en vissi þó eigi hvern að hann vildi skulda um þetta.
Þá svaraði til einn galdramaður sem var með kónginum og sagði: Þetta hið mikla undur, herra, sem hér hefur birst fyrir mönnum, það hefur enginn gjört nema Jesús hinn naddverski er sumir kalla græðara því hann gjörði marga undarlega hluti þá stund á meðan að hann gekk hér á jarðríki.
Svo hefur og herra keisari Appolló sólarguð vor marga krafta í sér, og marga undarlega hluti kann að gjöra, og þyki mér það Georgíus að þú offrir honum og dýrkir hann fyrir guð.
Þá svaraði Georgíus: Sannlega vil eg sólarguð dýrka og færa honum mína fórn því að þann einn er sólarguð er hana hefur skapað og svo stýrir, og samaleiðis fyrir yðra skyld vil eg þetta gjöra til þess að endar mættu verða á vorri þrætu.
En þó nú að sinni má það ekki vel gjörast að offra eður dýrkan gjöra, að sólin er undirgengin svo að hennar ljós er frá oss horfið, nema herra keisari að svo sé yðar guð Appolló er svo kraftadigur að hann nú í stað láti sólina gefa sína geisla af sér.
Þá vil eg færa honum mitt offur og dýrka hann, en hann hann þetta ekki gjöra, þá vil eg á morgun bjóða honum til eða hann mér og skulum við þá reyna í yðarri náveru hvor að sannara hefur í okkrum viðskiptum.
Og sem keisarinn heyrir þetta verður hann mjög glaður því hann treystir harla fast á guð sinn Appolló að hann muni sigra Georgíum svo að hann geti snúið honum til sinnar trúar, og mælti við sig sjálfan svo segjandi: Vel sé mér það eg fékk nokkurn tíma litið þenna herra af Palestíno, því að mínir guðir hafa hann sannlega fært hingað til mín mér til heiðurs og sæmdar.
 Af þessum keisarans umyrðum hló sanktus Georgíus og sagði til keisarans.
Herra keisari, það er fyrst ráðlegast að þér viljið ganga til hvíldar í yðart mak og finnunst heldur aftur á morgun.
Hann kveðst svo gjöra mundu og sagði til drottningunnar sú er Alexandría hét,  að hún skyldi með sér markgreifann Georgíum í þeirra pallacio og skemmta honum nóttina yfir með allri þeirri gleði og skemmtan og svo hljóðfærum sem hún kynni af stað að koma og hann mátti sem helst verða glaðastur af.
En hún sagðist það gjarnan gjöra vilja.
Og eftir þetta gengur keisarinn og allt hans föruneyti með honum heim til herbergja og Georgíus með þeim.
En þá sem keisarinn og hans föruneyti hafði setið nokkra stund, þá bauð keisarinn að klappa skyldi til hljóðs og svo var gjört.
Eftir það lét keisarinn ganga sitt boð út um öll stræti og lét því boð fylgja að allir í staðnum skyldu koma upp á einn stað nær hans pallacio að morgni þegar að sólin gefi af sér sína birtu, fyrir því að þá mundi markgreifinn af Palestíno þar koma og offra Appolló sólarguð keisarans og snúast til hans dýrkanar og þeirra trúar.
Þetta var allt svo gjört sem keisarinn hafði boðið og gekk síðan til svefns,  en drottning Alexandría og Georgíus sátu eftir í þeirra samtali er þau höfðu sín á milli sem hér má heyra í þessum kapítula er hér fylgir.
12. kapítuli
Eftir það að keisarinn Maximíanus var genginn til svefns og hvíldar sem fyrr segir og drottningin sat eftir með sankti Georgíum þá byrjaði hann að skýra fyrir henni nokkuð af guðs stórmerkjum og af hans hingaðburði og hérvist allri, svo og af hans písl og dauða þar með af hans heilagri upprisu og uppstigning til himna.
