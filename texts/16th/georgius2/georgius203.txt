En markgreifinn af Palestínu er svo mikill hraustur kappi að allir eru fyrir honum
hræddir og óttaslegnir hvar hann fer því að hann hefur gjört á
vorum löndum og ríkjum óbætanlegan skaða af því að hann þyrmir
öngvum mönnum og eigi heldur grimmum ormum eður drekum, og ef
þeir vildu sér öngvan styrk veita og taka sig örugglega upp á
móti honum þá mundi þeirra trú að litlu verða og hafa fljótan
enda. Og þá sem þessir höfðingjar höfðu skoðað bréfið og
glögglega yfir lesið, þá stefndi þeir samtals þing fyrir sig
yfir alla Rómaborg og á nefndu þeir þar til eitt yfrið stórt hús
sem allir herrar og ráðmenn áttu til að koma áður en þrjár sólir
væri af himni. Og þegar að lýðurinn var til samans kominn sem
var sagt, þá tók til máls Díóklesíanus og svo líka Maximíanus og
sögðu svo til kónga og hertoga, jarla og annarra landsherra, og
jafnvel til alls almúgans með svofelldum orðum sem hér greinir.
Vorir kærustu vinir og alls Rómaríkis ráð sem hér er nú til
samans komnir. Yður öllum skal það kunnugt vera að þeir af
heiðindóminn hafa skrifað okkur til og boðið oss til í þeirra
bréfi að markgreifinn af Palestíno er Georgíus heitir sé
kristinna manna mikill býskermari og forsvarari í öllum hlutum
og eykur þeirra trú mjög fast allan hátt en skammar og svívirðir
vora trú og dýrleg goð með hæðilegum orðum og verkum og hér með
nauðgar og niðurbrýtur vorar borgar og menn með allskonar vélum
að ekki vætta stendur honum á móti og forníðar með þessu vora
trú, lönd og ríki. Hér með hefur hann sjálfur deytt með sinni
eiginni hendi bæði marga og góða höfðingja og lagt undir sig
þeirra eignir en suma dregið af þeirra trú og allri lotningu
þeirri er þeir voru guðunum pligtugir að veita en undir sinn guð
og hans trú. En hann trúir á Krist hinn krossfesta sem feður
vorir létu deyða og með þessari hans villu deyðir hann bæði orma
og dreka, leóna og stóra híðbjörnu. Og af þessu viljum við nú
leita til yðarra góðra ráða og vita af yður öllum hvern styrk að
þér viljið hér til leggja svo að ofsi þessa manns mætti og
harðdregni fá niðurfall og hefnast svo á kristnum mönnum fyrir
þetta og fyrirkoma þeim og þeirra trúnað en efla og upphefja
vora og biðjumst við nú af yður öllum svars og góðs samþykkis
hér upp á svo að vor framkvæmd og ríkisins efling megi aukast í
krafti guða vorra og þó nokkuð framgengt verði vor eftirleitni
og kærleg bæn til yðar. Eftir svo mælt gengu bæði kóngar og
allir herrar og ráðmenn í staðnum Róma upp á eina ráðstefnu
hvert svar að þeim kæmi til saman að gefa báðum keisurunum og
varð það út af gjört með öllum herrunum, að Maximíanus skuli
fara með allan þann her er hann gæti til fengið austur og
vestur um öll þau lönd og ríki er í þeim áttum liggja og
fyrirkoma öllum kristnum mönnum sem hann gæti fyrirkomið, svo
gjörsamlega að hver sem ekki vildi göfga guða þeirra Júpíter og
Appoló og önnur fleiri sem hvert ríki hefði áður dýrkað, þá
skyldi hann fullt vald hafa til þess að deyða og láta deyða alla
þá er á móti þessu dirfðist að mæla eður halda. Og til þessarar
ferðar lofuðu kóngarnir honum sinn styrk og öruggt fylgi, að því
heldur mætti hann eyða og öllu fyrirkoma kristilegri trú og öll
önnur heilög boðorð.
