Síðan kallar
heilagur Georgíus til keisarans, svo segjandi. Herra keisari, eg
er kominn hingað upp á yðra náð og vænti eg þess að þér munuð
vilja veita mér hana. Þó að mig lystir til að sjá yðra tign og
svo hlýða hvert boð að þér viljið láta hér fram flytja fyrir
öllum þessum lýð er á yðra náð hefur sótt, bæði af nærliggjandum
þjóðum og fjarlægum stöðum. Keisarinn svarar, að hann og svo
allir þeir úti frá sem á sína náð væru þar komnir og goðunum
vildu lúta skyldu í friði vera og bað hann að ganga nær svo hann
mætti líta þann mann er við sig ræddi. Og það gjörði heilagur
Georgíus, og gekk allt framan að stólnum er keisarinn sat á og
hafði fyrir sér skjöld sinn, en í skildinum stóð heilagt
krossmark, af rauðu gulli gjörður og var svo meistaralegt verk á
að enginn þóttist fyrr hafa þvílíkt séð. Og þegar að keisarinn
lítur hann, segir hann: Þú stoltur riddari, hvar til ber þú á
þér þvílíkt mark, eða veistu ekki að eg lætur boða í alla staði,
hver sem dýrkar þann sem píndur var á þetta merkið, þeir skulu
þola á sér stórar pínur og jafnvel dauða ef þeir vilja ekki láta
af þeirra villu og lúta guðum vorum Júpíter og Appolló. Þá
svarar Georgíus: Herra keisari, segið þér mér það eg spyr, en
því er svo háttað, að þeir sem þessa trú hafa og hana réttilega
halda, hvernig skulu þeir leggja af villu þá er þeir hafa, er
þeir kunna öngva, því að þeirra trú er óspillt í allan máta, en
þeir sem hana hafa ekki, eða halda hana ekki réttilega, þeir eru
villtir og trúa á villu af því öll vantrú og skurðgoðadýrkan er
er bölvuð og líka allir þeir sem á þau trúa eru bölvaðir. Þá
ýfðist keisarinn og mælti: Þessa manns orðræða er mjög kostuleg
og mjög djarflega vel flutt. Og þó að hann væri sá hinn mesti
kappi kristinna manna er þeir treysta á, þá væru þau ærið nóg
djarflega flutt í vora nærveru. Georgíus spyr hver sá væri er
hann ræddi um. Keisarinn svarar og segir að bróður sínum og sér
hafi verð skrifuð bréf til úr heiðindóminum og beðið þá styrks
og hjálpar á móti markgreifanum af Palestíno og öðrum fleirum
sem þeirra trú og dýrkan guðanna vilja fyrir koma, þó hann
væri og hellt þar til greindur og héti Georgíus. Markgreifinn
svarar: Sannlega herra megið þér nú þann sama hér líta sem við
yður talar og meðkennumst eg að kristinna manna guð göfga eg
fyrir því að hann einn er sannur guð, en enginn annar, og hver
sem að móti þeirri heilagri trú vill tala, þá býð eg þeim nú
rétt í stað einvígi til móts við mig og skal þar undir liggja
trúin yðvar herra keisari og mín. En þegar að keisarinn þykist
vita við hvern að hann mælir og stendur upp og biður hann að
dveljast með sér heldur en hafa slíka ræðu frammi og sagðist
vilja gefa honum svo mikil lönd og ríki sem hann vildi ef léti
af trú sinni og dýrkaði Appolló, guð sinn. Georgíus
svarar. Slík boð, herra, eru til einskis, því að nærri yður má
eg ekki vera, því að fyrir allan yðvarn ríkdóm og hégómleg
auðæfi vil eg ekki til þess taka að krenkja trú mína og níðast
svo á mínum skapara og herra Jesús Kristus sem alls voldugur er,
og yfir er öllum hlutum. Hann er og sannur og eilífur guð, því
að himinn og jörð og allt það sem í þeim er kvikt og dautt er
undir hans valdi, og enginn hlutur má gjörast né veitast án hans
vilja, því alla hluti hefur hann gjört af öngu efni, en þínir
guðar er þú dýrkar, keisari, Júpíter og Appolló, eru ekki nema
spott og hégómi, djöflar og vondir andar, og mega sér ekki neitt
nema eilífa eymd og pínu.
