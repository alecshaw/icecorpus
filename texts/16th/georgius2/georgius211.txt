 Af þessum orðum heilags Georgíi verður
keisarinn ákaflega reiður og bauð að Georgíum skyldi taka og
setja í myrkvastofu. Þetta hans boð var gjört, og varð Georgíus
bundinn og lagður svo í dýflissu, og ofan á brjóstið á honum var
lagður mikill blökkur, svo að hann skyldi því síður mega hræra
sig til nokkurrar bjargar. Hér til voru settir 12 menn er hann
áttu að geyma. Og þá sem þeir höfðu svo um búið sem þeir vildu
og ætluðu að ganga á burt aftur til keisarans, þá í því kom
drottinn Jesús til sankti Georgíum og mælti til hans: Friður sé
með þér minn fulltrúi Georgíus. Þú hefur ávallt sett þitt traust
til mín. Þar fyrir vil eg þig aldrei yfirgefa, nema heldur fagna
þú að eg skal æ vera með þér í hverri þraut er þú þolir fyrir
mínu nafni. Síðan spruttu af honum böndin öll og blökkurinn er
ofan honum lá svo að hann varð laus í öllum máta. En sakir
mikillar birti sem í myrkvastofunni varð, af því ljósi sem
fylgdi vorum herra, þá móttu þeir sem geyma áttu blessaðan
Georgíum ekki sjá hann og hlupu í burtu sem hver mátti og til
keisarans og sögðu honum í frá, að einhver ódæmin væru komin í
myrkvastofuna, þau sem þeir höfðu aldregi fyrr séð, en hann varð
næsta ókvæða við og sagðist ekki vita hverjum brögðum að hann
væri beittur og leið svo nokkra daga að ekki var vitjað
myrkvastofunnar. En þá sem drottinn hafði styrkt sankti Georgíum
með sinni blessaðri miskunn, þá hvarf hann á burtu aftur, en
heilagur Georgíus gjörði guði þakkir auðmjúklega bæði með hjarta
og munni.

|k8
	Á nokkrum dögum seinna sendir keisarinn til
myrkvastofunnar og biður að leiða skuli til sín sankti Georgíum
og svo var gjört. Þegar að keisarinn sér hann segir hann svo:
Hvaðan kom það mikla ljós er svo glatt skein í myrkvastofunni
nærri þér, svo að mínir menn kváðust varla hafa mátt líta þig?
Eða ætlar þú að villa fyrir oss með missýningum og fjölkynngi
þinni svo að þú munir að heldur koma hér þinni villu fram og
meistara þíns, heldur fer þú svo að að þú munir vera kominn
hingað upp á þinn skaða og mikil píslarvætti er þú skalt á þér
og þínum líkam þola ef þú lætur ekki af og dýrkar guðinn.
Sanktus Georgíus svarar: Fítons anda eða djöfullegan kúnst
hefur ég ekki framið og öngvan hans átrúnað er eg samþykkur,
heldur hefur minn herra og sannur guð Jesús Kristus látið sér
sóma að koma til mín með einu skínandlegu ljósi og hjálpaði mér
með sinni miskunn svo að eg var leystur úr öllum þeim kvölum er
eg var íþyngdur. Og sá hinn sami Jesús er sannlega mitt
einkatraust og hann er miklu fegri en sólin. Og hver sem ekki
trúir á hann, þeir verða án efa fyrir dæmdir til helvítis kvala.
Þá mælti Maximíanus. Seg mér Georgíus hver að þér hefur gefið
að eta og drekka á meðan að þú varst í dýflissunni þar sem menn
sjá ekki á þér að þú hefur hungur þolað. Georgíus svarar og
sagði að sá guð sem alla fæddi hann hafði og fætt sig með sinni
miskunn. Þá mælti keisarinn: Lát af Georgíus að lasta guði vora,
ellegar skalt þú þola á þér enn bæði meiri og fleiri pínur.
Georgíus sagðist gjarnan vilja þola píslir fyrir síns skapara
skyld en skurðguðum blindum og daufum lyti hann ekki. Þá
reiddist keisarinn og bauð að berja skyldi Georgíum með lurkum,
og svo var gjört. 
