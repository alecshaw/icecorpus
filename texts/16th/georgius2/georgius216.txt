Þá sagði kvinnan: Minn
góði herra, allt vill eg það halda og sannlega trúa sem þú býður
mér, og féll niður til jarðar og bað veita sér miskunn fyrir
þess guðs skyld sem hann dýrkaði og tryði á. Síðan bauð Georgíus
henni að sækja sér hreint vatn og bera til sín og svo gjörir
hún. Eftir það frétti heilagur Georgíus hvort að hún vildi trúa
á guð almáttugan skapara himins og jarðar og á hans eingetinn
son Jesúm Kristum, sem pínu og dauða þoldi á krossinum helga
fyrir alla veröldina og reis eftir á af dauða á þriðja degi.
Ekkjan kvaðst öllu vilja því trúa sem byði sér. Síðan skírði
sanktus Georgíus ekkjuna og settust undir borðið sem fyrr segir.
En þá sem Georgíus hafði litla stund setið undir borðinu
lítur hann til kvinnunnar og sá á henni að hún var hrygg og mjög
harmþrungin. Þá mælti hann: Hvað er þér kvinna að þú ert hrygg.
Seg mér og mun eg með guðs hjálp fá að frelsa þig. En gakk fyrst
og brjót nokkur aldin af kvistum trésins er þú sagðir af og legg
hingað á borðið fyrir mig. Síðan fór hún og gjörði eftir því
henni var fyrir sagt. Sýndi drottinn mikla miskunn vin sínum
sankti Georgíum að þetta sama tréð er fyrr getið var fyrst um
morguninn með laufi og blóma nýsprottnum og byrjað undir ávexti,
en nú er sanktus Georgíus sendi eplunum og öðrum hlutum er á
greindu tré uxu þá í allan máta voru nú fullvaxin sem vera áttu,
og tók kvinnan ávöxtinn sem hún vildi og lagði á borðið fyrir
sankti Georgíum. Hafði þá þessi ávöxtur og brauð er á borðinu lá
alla þá náttúru sem engill guðs greindi honum, að hverjum sem að
smakkaði eftir því er hver vildi eða kunni eftir beiðast, því að
þetta borðhald var gjört af guðdómlegum krafti, en eigi af
veraldlegri fæðu.

|k10
	Eftir það að þau höfðu neytt sem þeim líkaði þá gekk
mikið af hvorutveggja ávextinum og svo brauðinu, og tók hún það
til sín eftir hans boði og geymdi það. Síðan mælti hún. Sankti
Georgíum, þessa hluti alla sem þér minn herra hafið bæði veitt
mér og sagt, þá gleðst eg mjög af yður til, og þó einkanlega
helst af því einu huggunarorði er þér mæltuð til mín. Og því
minn góði herra klagar eg nú mína eymd og sorg fyrir yður, og
biður eg yður hjálpar að þér viljið leysa mitt vandræði sem þér
lofuðuð mér. En það er eitt barn er eg á, en það er ekki eldra
en 12 vikna gamalt, og þá sem það kom til og var fætt þá þegar
var það blint og dauft og hneppt svo það varla hrærði sig og
hefur svo verið síðan. og af þessu ber eg í mínu brjósti mikla
sorg og sút, og hræðunst eg það þó allra mest að eg muni hafa
svo mjög reitað guð allra guða að hann hefur sína hefnd með
þessu látið koma niður á barninu, mér til pínu og mikils angurs
og pínu. Og féll síðan öll niður til jarðar fyrir fætur á sankti
Georgíum með miklum gráti. En jafnskjótt sem þessi guðs riddari
sér hennar grát og auðmýkt, mæðir hans hjarta þegar sakir
góðgirndar og segir til hennar. Kvinna, stattu upp og mun guð
veita þér og barni þínu sína miskunn. Far þú og ber hingað til
mín barnið. Svo gjörir hún, fer og sækir barnið og leggur það
niður fyrir fætur á sankti Georgíum. en þegar hann sér barnið
fellur hann niður á sín hné og biður sína bæn til almáttugs
guðs. En þegar að hans bæn var úti, þá hafði barnið fengið alla
heilsu, svo að það hafði bæði sýn og heyrn, rétt og liðugt í
öllum sínum liðum og limum. 
