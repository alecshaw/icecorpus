
Og inn leið oss eigi í freistni, heldur frelsa þú oss af illu.
Því að þitt er ríkið, máttur og dýrð um aldir alda, amen.
Því að ef þér fyrirlátið mönnum sínar afgjörðir, þá mun yðar himneskur faðir fyrirláta yður og yðar brot.
En ef þér fyrirlátið eigi mönnum sínar misgjörðir, þá mun yðar faðir og eigi fyrirgefa yður yðrar syndir.
Nær þér fastið, skulu þér eigi vera svo sem kámleitir hræsnarar.
Því að þeir syrta sína ásjánu svo að skíni fyrir mönnum það þeir fasti.
Sannlega segi eg yður að þeir hafa út tekið sín laun.
En nær þú fastar, smyr höfuð þitt og þvo þitt andlit svo að eigi skíni fyrir mönnum það þú fastir, heldur fyrir föður þínum sem er í leyni.
Og faðir þinn, sá er í leynum sér, hann mun þér það opinskárt aftur gjalda.
Eigi skulu þér fjársjóðum safna á jörðu, hvar þeim má mölur og ryð granda og hvar eð þjófar megu eftir grafa og stela, heldur safnið yður fjársjóðum á himni, hvar eð hvorki má mölur né ryð granda og hvar þjófar fá eigi stolið né eftir grafið.
Því að hvar yðar sjóður er, þar er yðvart hjarta.
Ljós þíns líkama er þitt auga; og ef auga þitt er einfalt, þá er allur líkami þinn skær.
En ef auga þitt er skálkur, þá er allur líkami þinn myrkur.
Því ef það ljós, sem að er í þér, er myrkur, hve mikil munu þá myrkrin sjálf ? Enginn kann tveimur herrum í senn að þjóna.
Annaðhvort hann afrækir þann eina eða elskar hinn annan, elligar hann þýðist þann eina og forlítur hinn annan.
Þér getið eigi Guði þjónað og hinum Mammon.
Fyrir því segi eg yður: Verið eigi hryggvir fyrir yðru lífi hvað þér skuluð eta eður drekka og eigi fyrir yðrum líkama hverju hann skal klæðast.
Er eigi lífið meir en fæðan og líkaminn meir en klæðin ? Sjáið fugla himins, þeir eð hvorki sá né upp skera, og eigi safna þeir í kornhlöður, og yðar himneskur faðir hann fæðir þá.
Eru þér eigi miklu framar en þeir ? Eða hver yðar getur aukið með sinni áhyggju alin eina að lengd sinni ? Og hvar fyrir eru þér hugsjúkir fyrir klæðnaðinum ? Hyggið að akursins liljugrösum, hverninn þau vaxa.
Þau vinna hvorki né spinna.
En eg segi yður það Salómon í allri sinni dýrð var eigi svo skrýddur svo sem eitt af þeim.
Því að ef Guð skrýðir svo grasið það í dag er á akri og á morgun verður í ofn kastað, skyldi hann eigi miklu framar við yður gjöra, ó þér lítiltrúaðir ? Fyrir því skulu þér ekki hryggvir vera og segja: Hvað munu vær eta ? Eða: Hvað munu vér drekka ? Eða: Hverju munu vér klæðast ? Því að eftir þessu öllu sækir heiðin þjóð, og yðar himneskur faðir veit að þér þurfið alls þessa við.
Fyrir því leitið fyrst Guðs ríkis og hans réttlætis, og mun yður allt þetta til leggjast.
Og fyrir því skulu þér eigi önn ala annars morguns af því að morgundagur mun kvíða fyrir sjálfum sér bera.
Hverjum degi nægir sín óværð.
 Sjöundi kapítuli Eigi skulu þér dæma svo að þér verðið eigi dæmdir.
Því að með hverjum dómi þér dæmið, munu þér dæmdir verða, og með hverri mælingu þér mælið, mun yður endurmælt verða.
En hvað sér þú ögn í auga bróður þíns, og að þeim vagli, sem er í sjálfs þíns auga, gáir þú ekki ? Eða hverninn dirfist þú að segja bróður þínum: Bróðir, leyf að eg dragi út ögnina af auga þínu ? Og sjá, að vagl er þó í sjálfs þíns auga.
Þú hræsnari, drag fyrst út vaglinn af þínu auga, og gef þá gætur að, að þú fáir út dregið ögnina af þíns bróðurs auga.
Eigi skulu þér gefa hundum hvað heilagt er, og varpið eigi heldur perlum yðar fyrir svín svo að eigi troði þau þær með fótum sér og að snúist þau og yður í sundur slíti.
