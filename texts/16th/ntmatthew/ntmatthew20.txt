
En eg segi yður það Elías er nú kominn, og þeir kenndu hann eigi, heldur gjörðu þeir við hann hvað helst þeim líkaði.
Svo man og mannsins son verða af þeim að líða.
Þá undirstóðu lærisveinarnir það hann hafði sagt af Jóhanni baptista.
Og er þeir komu til fólksins, gekk maður til hans, féll og á knéin fyrir honum og sagði: Herra, miskunna þú syni mínum.
Því að hann er tunglsjúkur og er herfilega pyngaður því oft fellur hann á eld og þráttsinnis í vatn.
Eg hafða hann og til þinna lærisveina, og þeir gátu hann eigi læknað.
En Jesús svaraði og sagði: Ó, þú vantrúuð og rangsnúin kynslóð, hversu lengi skal eg hjá yður vera ? Hversu lengi á eg yður að líða ? Hafið hann hingað til mín.
Og Jesús hastaði á hann, og djöfullinn fór út af honum.
Og sveinninn varð heilbrigður á samri stundu.
Þá gengu lærisveinarnir heimulega til Jesú og sögðu: Fyrir því gátu vær eigi rekið hann út ? Jesús svaraði og sagði til þeirra: Fyrir yðvarrar vantrúar sakir.
Því eg segi yður fyrir sann: Ef þér hefðuð trú svo sem mustarðskorn, mætti þér segja fjalli þessu: Far þú héðan og þangað, og mundi það fara.
Og ekkert mundi yður ómáttugt vera.
En þetta kyn rekst eigi út nema fyrir bæn og föstu.
En sem þeir sýsluðust um í Galílea, sagði Jesús til þeirra: Eftirkomandi er það mannsins sonur man ofurseldur verða í manna hendur og líflátinn verða, og á þriðja degi mun hann upp rísa.
Og við það urðu þeir næsta hryggvir.
Og er þeir komu til Kapernaum, gengu þeir að Pétri sem skattgjaldið upp báru og sögðu: Yðar meistari, geldur hann eigi skattpeninginn ? Hann sagði: Já.
Og er hann gekk inn í húsið, kom Jesús fram að honum og sagði: Hvað líst þér Símon, af hvorum taka jarðlegir konungar toll eður skattpening ? Af sínum sonum eður af annarlegum ? Pétur sagði: Af annarlegum.
Jesús sagði til hans: Þá eru synirnir frí.
En svo að vér séum þeim eigi að hneykslan, þá far til sjávar og varpa út önglinum og þann fisk, sem fyrstur kemur upp, tak þú.
Og er þú opnar hans gin, muntu finna eina stateram.
Þá sömu tak og gef honum fyrir mig og þig.
 Átjándi kapítuli Í þann sama tíma gengu lærisveinarnir til Jesú og sögðu: Hver er mestur í himnaríki ? Jesús kallaði barn til sín og setti það mitt á millum þeirra og sagði: Sannlega segi eg yður: Nema þér snúist og verðið svo sem smábörn, munu þér eigi inn ganga í himnaríki.
Hver sjálfur sig lækkar svo sem ungberni þetta, sá er mestur í himnaríki.
Og hver sem meðtekur eitt þvílíkt ungmenni í mínu nafni, sá meðtekur mig.
En hver hann hneykslar einn af þeim vesalingum sem á mig trúa, þarfara væri honum að mylnusteinn hengdist á háls honum og væri í sjávardjúp sökktur.
Ve sé heiminum fyrir hneykslanir.
Þar hljóta hneykslanir að koma, en þó ve sé þeim manni, fyrir hvern eð hneykslunin kemur.
En ef þín hönd eður þinn fótur hneykslar þig, sníð hann af og snara honum frá þér.
Betra er þér inn að ganga til lífsins, haltur og handarvani en það þú hafir tvær hendur og tvo fætur og verðir í eilífan eld kastaður.
Og ef að auga þitt hneykslar þig, þá slít það út og snara því frá þér.
