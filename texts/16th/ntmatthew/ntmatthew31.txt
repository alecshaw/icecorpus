
Og lærisveinarnir gjörðu svo sem Jesús hafði þeim boðið og reiddu til páskalambið.
En að kveldi komnu setti hann sig til borðs með sínum tólf lærisveinum.
Og er þeir átu, sagði hann: Sannlega segi eg yður að einn yðar mun svíkja mig.
Þeir hryggðust mjög við það og tóku allir til að segja: Er eg það nokkuð, herra ? En hann svaraði og sagði: Sá er hendinni drepur í fatið með mér, hann mun mig forráða.
Mannsins son mun að sönnu fara svo sem skrifað er af honum, en vei þeim manni, fyrir hvern mannsins son mun forráðinn verða.
Betra væri honum að sá sami maður hefði aldri fæddur verið.
En Júdas svaraði, sá er forréð hann, og sagði: Er eg það nokkuð, rabbí ? Hann sagði til hans: Þú sagðir það.
En þá þeir neyttu, tók Jesús brauðið, blessaði og braut það, gaf sínum lærisveinum og sagði: Takið og etið, þetta er mitt hold.
Hann tók og kalekinn, gjörði þakkir, gaf hann þeim og sagði: Drekkið allir hér út af.
Því að það er mitt blóð, ens nýja testaments, hvert eð úthellist fyrir marga til syndanna fyrirgefningar.
En eg segi yður að eg mun eigi héðan í frá drekka af þessum vínviðarins ávexti allt til þess dags er eg mun drekka það nýtt með yður í míns föðurs ríki.
Og að lofsöngnum sögðum gengu þeir út í fjallið Oliveti.
Þá sagði Jesús til þeirra: Á þessari nótt munu þér allir hneykslan líða á mér, því að skrifað er: Hirðirinn mun eg slá, og sauðir hjarðarinnar munu í sundur tvístrast.
En eftir það eð eg er upprisinn, mun eg ganga fyrir yður í Galíleam.
Pétur svaraði og sagði til hans: Og þó allir skammfyllist við þig, þá skal eg þó aldri skammfyllast þér.
Jesús sagði til hans: Sannlega segi eg þér að á þessari nótt, áður en haninn gelur, muntu afneita mig þrysvar.
Pétur sagði til hans: Einninn þó mér byrjaði með þér að deyja, skylda eg eigi neita þér.
Slíkt hið sama sögðu og allir lærisveinarnir.
Jesús kom þá með þeim í það gerðistún sem kallaðist Getsemani og sagði til sinna lærisveina: Sitjið hér á meðan eg fer þangað og bið, - og tók með sér Petrum og tvo sonu Sebedei, tók síðan til að hryggvast og harmþrunginn að verða.
Hann sagði þá til þeirra: Hrygg er sála mín allt til dauða.
Blífið hér og vakið með mér.
Hann gekk litlu eina fram lengra, féll fram á sína ásjónu, biðjandi og sagði: Faðir minn, ef mögulegt er, þá líði af mér kalekur þessi, en eigi þó sem eg vil, heldur svo sem þú vilt.
Og hann kom til sinna lærisveina og fann þá sofandi og sagði til Péturs: Máttir þú ekki eina stund vaka með mér ? Vakið þér og biðjið svo að þér fallið eigi í freistni.
Andinn er að sönnu reiðubúinn, en holdið er breyskt.
Í annað sinn gekk hann enn burt og bað, segjandi: Faðir minn, ef þessi kalekur má eigi af mér líða utan eg drekki hann, þá verði þinn vilji.
Og hann kom aftur og fann þá sofandi, og þeirra augu voru þrungin.
Og hann lét þá kyrra og gekk í burt aftur og bað í þriðja sinn, segjandi in sömu orð.
Þá kom hann til sinna lærisveina og sagði til þeirra: Ó, já, vilji þér nú sofa og hvílast ? Sjáið, sú stund tekur að nálgast eð mannsins son mun ofurseljast í syndugra hendur.
Standið upp, föru vær.
Sjáið, hann tekur að nálgast, sá er mig forræður.
Og sem hann var þetta að tala, sjá, að Júdas, einn af tólf, kom og með honum flokkur mikill með sverðum og stöngum, út sendir af kennimannahöfðingjum og öldungum lýðsins.
En sá er hann forréð, gaf þeim teikn til og sagði: Hvern helst eð eg kyssi, sá er það.
Haldið honum.
Og jafnsnart gekk hann að Jesú og sagði: Heill sért þú, rabbí.
Og hann kyssti hann.
