
Og er þeir komu í þann stað sem kallaðist Golgata, hvað er þýðist aftökustaður, gáfu þeir honum edik að drekka galli blandað.
Og er hann smakkaði það, vildi hann eigi drekka.
En sem þeir höfðu krossfest hann, skiptu þeir klæðum hans, kastandi þar um þrautkesti, svo að uppfylltist hvað sagt er fyrir spámanninn er hann segir: Þeir skiptu sér klæðum mínum, og yfir mínu fati köstuðu þeir hlutkesti.
Og þar sátu þeir og varðveittu hann.
Og upp yfir hans höfuð settu þeir hans sök skrifaða: Þessi er Jesús, konungur Gyðinga.
Þá voru og krossfestir með honum tveir spillvirkjar, einn til hægri handar og einn til hinnar vinstri.
Og þeir sem þar gengu hjá, hæddu hann, skakandi höfuð sín og sögðu: Þú sá sem niður brýtur musterið og uppbyggir það aftur á þrimur dögum, frelsa þú sjálfan þig.
Ef þú ert Guðs sonur, þá stíg þú ofan af krossinum.
Líka einninn spottuðu hann kennimannahöfðingjar með skriftlærðum og öldungum og sögðu: Aðra frelsaði hann, sig sjálfan getur hann eigi frelsað.
Ef hann er konungur Íraels, stígi hann nú af krossinum, og munu vér trúa honum.
Hann trúði á Guð.
Hann frelsi hann nú ef hann vill.
Því að hann sagði: Eg em Guðs sonur.
Og um það sama hæddu hann og spillvirkjarnir, þeir með honum voru krossfestir.
En í frá séttu stund gjörðist myrkur yfir allt til níundu stundar.
Og nærri níundu stund kallaði Jesús hárri röddu og sagði: Elí, Elí, lama asabthani.
Það er: Guð minn, Guð minn, hvar fyrir forlést þú mig ? En nokkrir af þeim sem stóðu þar og heyrðu það sögðu: Þessi kallar Elíam.
Og jafnsnart hljóp einn af þeim til, tók njarðarvött, fyllti af ediki og setti hann ofan á reyrlegg og gaf honum að drekka.
En aðrir sögðu: Vert kyrr, sjáum hvort Elías kemur að frelsa hann.
Jesús kallaði enn upp í annað sinn hárri röddu og gaf upp andann.
Og sjáið, að tjaldið musterisins er í sundur rifnað í tvo parta frá ofanverðu og allt niður í gegnum, og jörðin skalf og hellurnar klofnuðu, og grafir framliðinna lukust upp, og margir líkamar heilagra risu upp, þeir eð sváfu og gengu út eftir hans upprisu úr gröfunum, komu og í hina heilögu borg og auglýstust þar mörgum.
En höfuðsmaðurinn og þeir sem með honum voru að varðveita Jesúm, þá þeir sáu jarðskjálftann og það hvað þar skeði, urðu þeir mjög óttaslegnir, sögðu: Sannlega var þessi Guðs sonur.
Þar voru og margar konur langt í frá sem sáu á það, hverjar Jesú höfðu eftir fylgt af Galílea og honum þjónað, meðal hverra var María Magdalena og María móðir Jakobs og Jósef og móðir þeirra Sebedei sona.
En að kveldi kom nokkur mann ríkur af Arimaþia, Jósef að nafni, hver eð sjálfur var og lærisveinn Jesú.
Hann gekk til Pílato og beiddi hann um líkama Jesú.
Þá skipaði Pílatus að honum skyldi fást líkið.
Og er Jósef hafði tekið við líkinu, sveipaði hann það í hreinu lérefti og lagði það í sitt eigið nýtt leiði, hvert hann hafði út höggva látið í hellusteini og velti að dyrum leiðisins stórum steini og gekk í burt.
Þar var María Magdalena og önnur María, sitjandi gegnt yfir frá gröfinni.
En annan dag, þann sem eftir aðfangadaginn er, söfnuðust saman kennimannahöfðingjar og farísei til Pílato og sögðu: Herra, vær minnunst á það að þessi falsari sagði þá er hann lifði: Eftir þrjá daga mun eg upp rísa.
Af því skipa þú að forvara gröfina allt til hins þriðja dags svo að eigi komi hans lærisveinar og steli honum í burt og segi fólkinu að hann sé upp risinn af dauða, og verði svo hin síðari villan argari inni fyrri.
Pílatus sagði til þeirra: Þar hafi þér varðmennina, farið og forvarið sem þér kunnið.
En þeir gengu í burt og forvöruðu gröfina meður varðmönnunum og mörkuðu steininn.
