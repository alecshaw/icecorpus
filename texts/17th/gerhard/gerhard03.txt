Þeir blessuðu fæturnir, fyrir hvörra fótskör vér fram föllum og gjörum vorar bænir, þeir verða með nöglum niður festir.
Þær blessuðu hendur, sem hafa himnana útþanið, verða á krossinum útþandar.
Sá allra helgasti líkami, sem er það allra hreinasta og óflekkaðasta herbergi og bústaður guðdómsins, verður með svipum sleginn og með spjóti í gegnum lagður.
Já, hann gat ekki hrært neinn lið eða lim utan alleina sína blessaða tungu, með hvörri hann bað fyrir þeim sem hann krossfestu.
Hann sem með föðurnum stjórnar og ríkir, hann er á krossinum mjög hörmulega útleikinn af syndugum mönnum.
Guð líður hér forsmánarlega pínu.
Guð sjálfur úthellir hér sínu blóði.
Af stærð þessa bítalingsins má ráða í hvörri og hvílíkri hættu að vér, aumar manneskjur, höfum verið staddar.
Af svo dýrmætri og mikið kostandi lækningu má sjá hvað hættulegur að hafi verið vor sjúkdómur.
Stór hafa þau sárin verið sem ekki kunnu að læknast utan með sárum þess lífskröftuga holdsins Jesú Kristí.
Það hefur að sönnu verið þungt krankdæmi, við hvörju ekkert annað átti en alleinasta dauði læknarans.
Athuga með þér, þú kristin sál, þá brennandi heiftarreiði Guðs í gegn syndinni.
Guðs eilífur og elskuligur sonur bað föðurinn fyrir oss eftir það vorir fyrstu foreldrar höfðu syndgast.
Ekki kunni ennþá að réna hans reiði.
Sá hinn sami gjörðist meðalgangari vor hjá föðurnum, fyrir hvörn hann hafði himininn skapað, en ekki kunni þar með að réna hans reiði.
Endurlausnarinn íklæddist manndómlegu holdi svo að hann meðdeildi því guðdómsins dýrð og vegsemd, og upp á það að sú manndómlega náttúran helgaðist þar af, og að sú eitraða syndanna sótt útdrífist úr voru holdi með þeim sterka læknisdóm fyllilegs réttlætis, hvört þá var orðið samtengt voru holdi.
Ekki kunni ennþá þar með að stillast föðurins reiði.
Endurlausnarinn hlaut að taka upp á sjálfan sig allar vorar syndir og svo allt það straff sem þær höfðu forskuldað.
Þar fyrir lætur hann binda sinn blessaða líkama,
hann lætur slá hann, særa hann, stinga hann, krossfesta, deyða hann og niður leggja hann í gröfina.
Blóðið rennur, dynur og drýpur út af öllum liðum og limum herrans Kristí, út af ofraun pínunnar.
Hans allra helgasta sál hryggist úr máta,
já, hún hryggist allt til dauða
og finnur til helvískra kvala.
Sá eilífi sonur Guðs verður að hrópa og klaga þar yfir að hann sé yfirgefinn af sínum himneska föður.
Svo ákaflega sveittist hann blóðinu,
og í svo stórri hjartans angist og hrellingu var hann staddur, að hann varð að þiggja styrk og huggun af einum engli, hann sem þó hughreystir og styrkir alla engla.
Já, hann sem að öllum lifandi skepnum gefur lífið, verður að deyja.
Ef þetta skeður við það græna tréð hvað mun þá ske við það visnaða?
Komi slík hefnd fram við þann heilaga og réttláta, hvað mun þá ske við þann synduga?
Hvað hart mun sá straffa þá enu ranglátu fyrir þeirra eigin syndir, sem svo hart tekur upp á þann réttláta fyrir annarlegar misgjörðir?
Eða hvörninn skyldi hann kunna að líða það við þrælana sem hann straffar soninn fyrir svo vægðarlaust?
Hvað meinar þú þá þeir munu eiga fyrir höndum sem hann aldeilis frá sér útskúfar, þar sá líður svo þungar kvalir sem hann hefur sér allra kærastan?
Ef að Kristur slapp ekki fyrir utan straff, sem þó kom fyrir utan synd, hvað mikils straffs eru þá hinir verðir, þeir sem koma með syndinni í heiminn, lifa í syndinni og deyja burt í syndinni?
Ó, hvað stór heimska er það að þrællinn er of kátur, þar að sonurinn líður hans vegna svo harðar hefndir?
Er það tilheyrilegt að þrællinn auki synd á synd ofan og sem leiki sér að ranglætinu, þar syninum verður svo þungsótt að geta mýkt og stillt föðurins reiði?
Ó, hvað óendanleg er Guðs reiði!
Ó, hvað óumræðileg er hans bræði!
Ó, hvað órannsakanlega strangt er hans réttlæti!
Sá sem svo hræðilega refsar sínum elskuligum og eingetnum syni, ekki fyrir neina hans eigin sök heldur alleina þar fyrir að hann vill fría þrælinn, hvað meinar þú hann muni þá gjöra við þrælinn, sem uggalaust og óttalaust leikur sér að sínum syndum og illsku, og lætur ekki af?
Vel væri til fallið þó þrællinn af ótta skylfi og titraði og yrði hryggur vegna sinna forþéntu launa, þar sonurinn verður svo hart straffaður hans vegna, hvör þó til einskis ills hefur unnið.
Vel er til fallið þó þrællinn skelfist og hræðist, sá sem ekki lætur af að misgjöra, þar sonurinn líður svo margt og mikið fyrir syndirnar.
Vel má skepnan vera hrædd, sem krossfest hefur sinn skapara.
Vel má þrællinn vera óttasleginn og uggandi um sig, sá sem deytt hefur sinn eigin herra.
Vel má sá syndugi og óguðlegi vera óttasleginn, sá sem þann blessaða og heilaga svo þjáði.
Nú vel elskuligir bræður, látum oss heyra það hann til vor hrópar.
