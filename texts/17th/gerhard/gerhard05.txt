Sjá til að þú þekkir þína synd og látir þig hana af hjarta angra, þá muntu vissilega finna að Guð er þér náðugur fyrir Kristum.
"Ég útskef eður útslétti þínar syndir", segir Drottinn.
Þar af er að merkja að þær hafa áður verið uppskrifaðar í þeirri himnesku ráðstofunni,  það fyrst þær verða útdregnar eður að nýju útskafnar.
"Snú þínu andliti  frá mínum syndum", segir spámaðurinn Davíð.
Þar af er að merkja að Guð lítur til syndanna og gefur gaum að þeim svo að hann straffi þær fyrir sínu augliti.
"Snúðu aftur til vor", segir hinn heilagi Móses.
Þar af er að merkja að syndirnar snúa Guði frá mönnunum og skilja svo að Guð og menn.
"Vorar syndir andsvöruðu  oss", segir hinn heilagi Jesaja.
Þar af sjáum vær að þær klaga oss fyrir réttlætisdómstóli Guðs lifanda.
"Hreinsa þú mig af mínum syndum", segir Davíð.
Þar af má merkja að syndirnar eru sá andstyggilegasti saurleiki í Guðs augliti.
"Lækna þú mína önd því að ég hefi syndgað á móti þér", segir og Davíð í öðrum stað.
Hér af má sjá að syndin er eitt skaðsamt  og þungt krankdæmi sálarinnar.
"Hvörn sem syndgar í móti mér, þann skal ég útskafa af minni bók", segir endurlausnarinn.
Hér af er að merkja að vegna syndarinnar verða menn útskafnir af lífsbókinni.
"Útsnara  mér ekki frá þínu augliti", segir Davíð.
Þar af má sjá að syndirnar fá því orkað að maður verður þeirra vegna útskúfaður frá Guðs augliti.
"Tak ekki þinn heilaga anda frá mér", segir Davíð í sama sálmi.
Hér út af er að merkja og skilja að með syndunum verður sá heilagi andi útrekinn af voru hjartans herbergi og musteri.
Já, heilagur andi verður eins í burt styggður með syndunum svo sem það að býflugurnar verða í burtu drifnar með reyknum og dúfurnar með illum daun.
"Gef mér aftur gleði þíns hjálpræðis", segir Davíð.
Þar af sjáum vér að syndirnar gjöra hugskotið hryggt og taka í burt alla hjartans hugsvölun.
"Landið er saurgað af þeim sem í því búa, hvörjir eð brjóta Guðs lögmál", segir Jesaja spámaður.
Þar af má merkja að syndin er svo sem eitt næmt eitur sem snarlega og hættulega kann að spilla og fordjarfa öllu því sem hana snertir.
"Af djúpinu hrópa ég til þín, Drottinn," segir Davíð, með hvörjum orðum hann vill kenna að syndir og lestir niðursökkvi manneskjunni allt til helvítis.
"Vér vorum forðum dauðir í vorum syndum", segir postulinn.
Er þá ekki auðskilið af þeim orðum að syndin er einn andlegur dauði sálarinnar? Með sjálfviljanlegum syndum sem maður gjörir þvert á móti samviskunni þá missir hann Guð, sinn skapara.
Nú er Guð eilífur og órannsakanlegur góði, hvað er þá annað að syndga og missa þann eilífa góða en að taka í staðinn eilífa órannsakanlega eymd og ógæfu? Svo sem Guð er sá allra besti og ágætasti hlutur meðal alls þess sem nafn hefur, svo er syndin sá allra versti og andstyggilegasti sem nefnast kann.
Kross og mótgangur er ekki illur í sjálfum sér í raun og sannleika, því hann leiðir eftir sig margt gott.
Að kross og mótgangur sé einn góður hlutur það bevísast  þar af að hann kemur frá Drottni, frá hvörjum ekki kann að koma nema gott því hann sjálfur er sú æðsta gæska og góði.
