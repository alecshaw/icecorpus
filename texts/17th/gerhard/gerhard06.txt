Kross og mótgangur átti heima hjá Kristó svo lengi sem hann umgekkst í þessu lífi.
Nú er það auðvíst að ekkert það sem í raun og sannleika er í sjálfu sér illt kann að eiga heima hjá þeim besta herranum, hvörjum öll gæska er eiginleg.
Kross og mótgangur leiðir og einninn manninn til eilífra gæða, það er til eilífs lífs, og því kann hann í sannleika ekki illur að kallast.
Fyrir kvöl og pínu, eður svo sem í gegnum kvöl og pínu, þá inngekk Kristur í sína dýrð.
Eins líka innganga og þeir hinu kristnu til þess eilífa lífsins í gegnum aðskiljanlegar eymdir og hörmungar.
Þar fyrir er enginn hlutur svo illur og vondur sem syndin, hvör eð dregur manneskjuna frá þeim allra æðsta góða, sem er frá hennar Guði og skapara.
Þess meir sem þú nálgast Guð, þess lengra ertu í burt frá syndinni og þess nær sem þú ert syndinni, þess fjær ertu Guði.
Ó, hvað heilsusamlegur og ágætur hlutur er þar fyrir iðrunin, hvör að leiðir og dregur aftur frá syndinni og til Guðs lifanda.
Syndin er í raun að reikna svo stór svo sem sá er sem hún er á móti drýgð og brotin.
Nú vitnast svo um Guð, á móti hvörjum allar syndir verða framdar, að himinn og jörð fái hann ekki inniluktan.
Hvað ógnarleg má þá vera stærð syndarinnar? En allt um það þá er iðrunin svo stór að þá hún skyggir á syndirnar þá kunna þær ekki að verða séðar lengur af Guði.
Þann hinn synduga áklagar samviskan, hvörja hann hefur saurgað.
Skaparinn, hvörn hann hefur móðgað.
Sökin, á móti hvörri hann kann ekki að þræta, og skepnur Guðs, með hvörjar hann hefur illa og óréttilega farið.
Já, englar Guðs, sem hann hefur frá sér fælt svo títt, og djöfullinn, hvörs vilja og áeggjun hann hefur hlýtt.
Ó, hvað nytsamlegur og heilsusamlegur hlutur er þá þar fyrir iðrunin, sem að oss fríar frá svo stórum og hættulegum kærumálum og áklögunum.
Kappkostum þar fyrir í Jesú nafni, kappkostum að ná svo dýrmætum og kröftugum læknisdóm fyrir svo skaðnæmri og banvænnri sótt syndarinnar.
Hvör sem gjörir ekki fyrri iðran en í sjálfum dauðanum, hann yfirgefur ekki sjálfur syndina heldur yfirgefur syndin hann, því hann kann varla lengur að syndga þó vildi.
Þar finnst varla neitt dæmi að neinn hafi gjört sanna iðran sem eigi hefur tekið sig til að iðrast fyrri en mitt í sínum dauða og andlátsstundu, utan alleina ræningjans á krossinum.
"Ég hefi þénað þér í fjórtan ár og því er nú tíminn til kominn að ég hugsi um fyrir sjálfum mér og mínu húsi", sagði hinn heilagi Jakob forfaðir við mág sinn Laban.
Hafir þú nú þjónað þessum heimi í svo langan tíma, eður kannske lengur, mun þá ekki ráðlegt að taka til að hugsa nökkuð fram í veginn um velferð sálarinnar? Vort hold eykur sig í syndunum daglega, því væri þörf að andinn, eður innri maðurinn, afþvægi þær daglega með tárum iðranarinnar.
Þau iðrunartár fá sinn kraft í blóðinu Kristí.
Kristur er þar upp á dáinn að syndin skyldi í oss deyja.
Skyldum vér þá vilja leyfa henni að lifa í vorum hjörtum, hvörri að Kristur svo alvarlega vildi fyrirmuna að lifa í oss að hann útgaf þar til sitt eigið líf í dauðann? Guðs sonur gengur ekki inn í þess manns hjarta með náðinni þar sem Jóhannes hefur ekki áður tilbúið honum veg með iðruninni.
Guð deyðir fyrst með angri og trega, svo hann síðan lífgi með huggun heilags anda.
Hann leiðir fyrst til helvítis með tilfinningu til Guðs reiði, svo hann leiði aftur þaðan með sætleikssmekk  guðlegrar náðargæsku.
Elísa spámaður heyrði í sinni vitran fyrst koma einn mikinn og sterkan stormvind sem um koll kastaði fjöllunum og sundurmolaði björgin og steinana, og eftir þann stormvind stóran jarðskjálfta, og eftir jarðskjálftann sá hann mikinn eld, en um síðir fann hann að kom einn hægur og mjúkur vindblær.
Fyrir vindblæ þennan merkist Guðs ástarylur, til hvörs manneskjan kann ekki að finna utan áður hafi undan farið ógn, skelfing og sárt svíðandi samviska vegna syndarinnar þekkingar, því sá sem huggast skal hann verður áður að vera orðinn hryggur.
Sá sem seðjast skal, hann verður áður að vera hungraður.
Guð læknar einskis þess sár sem ekki kannast við þau og lætur sér þykja raun að þeim.
