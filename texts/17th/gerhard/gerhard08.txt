Gjör mig réttlátan, sem til þín kem óréttlátur.
Gef mér sigur í mínu máli, sem er þunglega áklagaður.
Þú, Drottinn, ert sannleikurinn og því er þitt nafn í sannleika það hið sama sem það þýðir.
Þar fyrir láttu það og einninn sannast á mér.
Vertu mér og einneginn Jesús, það er sáluhjálpari og heilsugjafari.
Vertu mér Jesús í þessu lífi.
Vertu mér Jesús á dauðastundunni.
Vertu mér Jesús á þeim ysta dómi.
Vertu mér Jesús í því eilífa lífi.
Án efa muntu mér á öllum þessum tímum Jesús, það er frelsari og hjálpari reynast, því að svo sem þú ert óumbreytanlegur í þinni veru svo ertu óumbreytanlegur og altíð hinn sami í þinni miskunnsemi.
Ekki muntu mín eins vegna, þó ég sé aumur syndari, umbreyta þínu nafni heldur muntu ogsvo vera mér Jesús, frelsari, því þú út rekur öngvan þann frá þér sem til þín kemur.
Þú sem mér hefur gefið það sinni  að vilja koma til þín, þú munt og einninn það veita að þá ég kem þá verð ég einninn og meðtekinn og ekki útskúfaður, því að þín orð eru líf og sannleiki.
Þar fyrir þótt að upprunasyndin (PR:S) hvörja ég hefi í náttúrunni og með náttúrunni erft eftir mína fyrstu foreldra (PR:E) hún fordæmi mig þá ertu þó samt minn Jesús sem mig frá henni frelsar.
Þótt minn syndsamlegur getnaður fordæmi mig þá ertu þó samt minn Jesús.
Þótt mín saurug og syndum spillta fæðing, sem er bölvan lögmálsins undirorpin, hún fordæmi mig, þá ertu þó samt minn sáluhjálpari eður Jesús.
Þótt syndir míns ungdóms fordæmi mig þá ertu þó samt minn Jesús.
Þótt allt mitt framferði, sem hefur verið saurgað og flekkað alla mína lífdaga með hræðilegum glæpum og stórsyndum, það fordæmi mig, þá ertu samt og blífur  minn Jesús.
Þótt dauðinn, hvör að er forþént laun minna saka og synda, hann fordæmi mig, samt ertu minn Jesús.
Í hjá mér er synd, óverðugleiki og fordæming en í þínu nafni er réttlætingin, útvalningin og sáluhjálpin.
Í þínu nafni er ég skírður, á þitt nafn trúi eg, í þínu nafni vil ég deyja, í þínu nafni vil ég upprísa, í þínu nafni fyrir dóminn koma.
Í þessu  nafni eru oss allir góðir hlutir til reiðu og í því innluktir svo sem í einum ríkulegasta fésjóð.
Þessum fésjóð kann ekkert annað að sóa eður eyða en alleina mín eigin vantrú.
En að það megi ekki ske, þess bið ég þig, minn endurlausnari, fyrir þetta hið sama þitt nafn, upp á það að ég ekki af mínum sjálfskaparvítum og vantrú fortapist, hvörn þú vilt með þinni dýrmætu forþénustu og með þínu heilsusamlega og lífskröftuga nafni hólpinn gjöra.
Amen.
Fimmta hugvekja
Hvörninn maður skal í andlátinu styrkja og hughreysta sína trú út af íhugan þeirrar elsku sem herrann Kristur hefur sýnt mannlegu kyni, þar hann þoldi dauða og kvöl fyrir það 
Sjá hvað stóran órétt ég gjöri þinni heilögu pínu sem þú hefur fyrir mig liðið, ó, herra Jesú, þar mitt hjarta hryggist og mín sál angrast þar af að hún hefur engin sín eigin verk eður forþénustu fyrir sig að bera.
Langtum meir ætti mínu hjarta og sálu að vera umhugað um þína helgustu pínu, því að þín pína er það góða verkið sem ég má alleina fyrir mig bera og þín hlýðni alleinasta er mín forþénusta.
Órétt gjöri ég þá þinni sáru pínu ef ég leitaði við að setja upp á hana bót og lappa minna góðra verka, þar þó þín pína og hennar forþénusta hefur öngvan brest en lappar minnar eigin forþénustu eru ljótir og til einskis fyrir þínu augliti.
Ef ég fyndi mig í sjálfum mér réttferðugan, til hvörs ætti mér þá þitt réttlæti? Eður hvar til skyldi ég þá þitt réttlæti svo freklega girnast? Vilji ég stóla upp á lögmálsins verk, þau sem ég kann að gjöra, þá verð ég út af lögmálsins ályktan fordæmdur.
