En Guði sé lof, sem mér kennir það að þekkja að ég er ekki undir lögmálinu heldur undir náðinni.
Ég hefi lifað óguðlega og syndgast í himininn og fyrir þér, ó, þú allra heilagasti herra og faðir, svo ég er nú ekki verðugur að kallast þinn sonur.
Samt bið ég þú virðist að kalla mig þinn þræl.
Lát mig ekki ganga á mis við þína pínu né hennar heilsusamlegasta ávaxtar synjað verða.
Lát ekki þitt hið allra helgasta úthellta blóð verða svo ókröftugt að það geti ekki fært þann ávöxt hjá mér að mín sála verði í því sáluhólpin.
Syndirnar hafa altíð hingað til lifað í mínu holdi.
Láttu þær nú loksins mega fyrir mitt andlát út af deyja.
Mitt hold hefur allt hingað til haft yfirráð yfir mínum anda, lát nú þar fyrir andann um síðir mega yfirhönd hafa og sigur vinna á holdinu.
Lát þann ytra manninn forrotna og verða orma- og maðkafæðu, svo sá innri kunni að verða upphafinn til dýrðarinnar.
Ég hefi allt hingað til hlýtt djöfulsins áeggjan og illum innblæstri, en gefðu nú, Drottinn, mér að sá skaðlegi óvin megi nú loksins undirtroðinn verða undir mínum fótum.
Ég veit djöfullinn forsómar  sig nú ekki og að hann er nú nálægur og áklagar mig nú fyrir þér, en hann hefur ekkert með mig að gjöra.
Dauðans ógnarleg ásýnd skelfir mig en það hughreystir mig þar á mót að dauði þessi muni gjöra enda á mínum syndaathöfnum, og muni vera svo sem upphaf og inngangur til eins heilags framferðis.
Nú loksins héðan af mun ég geta fyllilega þóknast þér, minn Drottinn, nú loksins mun ég í því hinu góða svo styrkur verða að ég aldrei héðan af hneygist né teygist til nökkrar illsku.
Djöfull og dauði hræða mig með mínum syndum en ég vil vísa þeim til að áklaga þann sem upp á sig tók allan minn vanmátt, hvörn og Drottinn sló sökum minna synda.
Mín skuld er að sönnu mjög stór og af henni kann ég ekki hið minnsta að bítala en sá sem í borgun hefur fyrir mig gengið hann er svo ríkur og gæskufullur að hann bæði kann og vill mig kvittan gjöra, og því er allt mitt traust á honum alleina og á hans hjartagæsku.
Bítali sá fyrir mig sem fyrir mig hefur í borgun gengið.
Svari sá til minna misverka sem mína sök hefur að sér tekið.
Ég hefi að sönnu syndgað, Drottinn Guð, og mínar syndir eru óteljanlega margar og óumræðilega stórar, en samt skal ég ekki vera sekur í þeirri hræðilegustu synd og illgjörð að ég væni þig lygi eður vilji þér ei trúa, hvör eð vottar bæði með orðum og verkum, já, og einninn með þínum dýra eiði, að fyllileg bót og bítalingur sé kominn fyrir mínar syndir.
Svo hræðist ég nú ekki mínar syndir því þú ert mitt réttlæti.
Ég hræðist ekki mína heimsku og fávisku því þú ert minn vísdómur og speki.
Ég hræðist ekki dauðann því þú ert mitt líf.
Ég hræðist öngva villu því að þú ert minn sannleiksvegur.
Ég hræðist ekki forrotnunina því að þú ert mín upprisa.
Ég hræðist ekki dauðans harmkvæli því þú ert mín hjartans gleði og geðfrói.
Ég hræðist ekki þann stranga og síðasta dóm því að þú ert mitt réttlæti.
Láttu út fljóta og renna til minnar þyrstrar og uppþornaðrar sálar vökva þinnar lífskröftugu náðar og huggunar.
Minn andi hjaðnar nú og svo sem upp þornar en innan skamms mun hann í mér endurkvikna og glaðvær verða.
Mitt hold fer nú hnignandi til forrotnunar en innan skamms mun það aftur blómgast.
Ég verð nú að rotna og foreyðast,  en úr þessari rotnan og foreyðingu muntu mig frelsa, þú sem hefur mig frelsað frá öllu illu.
Þú hefur skapað mig, hvörninn kann verk þinna handa að forganga ? Þú hefur keypt mig frí frá öllum mínum óvinum, hvörninn kann dauðinn þá að hafa vald yfir mér? Þú hefur til kostað þínum líkama og blóði, lífi og æðum, já, sjálfum þér, til þess að kaupa mig aftur í frið og frelsan og að gjöra mig aftur sáluhólpinn.
