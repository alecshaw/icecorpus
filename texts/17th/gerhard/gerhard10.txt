Með hvörjum rétti skyldi þá dauðinn mega halda því sem þú hefur með svo dýrmætu verði keypt og til þín leyst? Þú, Drottinn Jesú, ert sjálft réttlætið, því munu syndir mínar ekki kunna að megna á móti þér.
Þú ert sjálft lífið og upprisan og því mun minn dauði verða undan þér að láta.
Þú ert sannur Guð, því mun djöfullinn ekkert mega sér á móti þér.
Þú hefur gefið mér þinn heilaga anda til eins pants  upp á allt það gott sem þú hefur mér fyrirheitið.
Við þennan pant uni ég mér, við hann gleð ég mig, af honum hrósa ég mér, trúandi því staðfastlega og án alls efa að ég muni innleiddur verða til brúðkaups þess blessaða lambsins.
Þá verður þú mitt brullaupsklæði, minn hjartanlegasti brúðgumi, því að í skírninni íklæðist  ég þér.
Þú munt því fullkomlega dylja mitt klæðleysi með fegurðarskrúða þíns signaða réttlætis.
Við þennan fegursta réttlætisskrúða vil ég öngvaneginn festa þá ljótu leppa og tötra míns eiginlegs réttlætis eður minna góðra verka.
Hvað er réttlæti vorra eigin verka annað að reikna en saurugur dúkur einnrar blóðfallssjúkrar kvinnu ? Hvörninn skyldi ég dirfast að festa þann andstyggilegasta klút upp á það allra dýrmætasta réttlætisins klæði herrans Kristí? Í þessum þínum dýrmæta réttlætisskrúða skal ég fram koma á efsta degi fyrir þitt auglit, þegar þú dæmir heimskringluna með réttvísi og sanngirni.
Í þessum skrúða skal ég koma fram fyrir þitt auglit í dýrð þíns himneska ríkis að eilífu.
Þessi fagri og dýrmæti skrúðinn mun hylja mína blygðun og mitt brigsl  svo að þess verði aldrei framar meir minnst um alla eilífð.
Þar mun ég birtast og sjást, dýrlegur og heilagur fyrir þínu augliti, og þetta mitt hold og þessi minn líkami mun þá íklæðast eilífri dýrð og vegsemdarljóma.
Já, þeirri dýrð og vegsemdarljóma sem aldrei dvín og aldrei þverrar um eilífð allra alda.
Kom þú snarlega, herra Jesú, allir þeir sem þig af hjarta elska segja, kom þú snarlega og dvel ei lengur.
Sjötta hugvekja
Huggun einnrar iðrandi sálar sem henni stendur af pínunni Kristí, útdregin af orðum hins heilaga Anselms  læriföður
Öll vegsemd og hrósan kristinna manna er komin undir forsmán og fyrirlitningu herrans Kristí og hans pínu.
Öll þeirra hægð og rósemd stendur þeim út af sárum og benjum endurlausnarans.
Vort líf er falið í hans dauða, vor vegsemd í hans upphafningu.
Ó, hvað mikil er þín miskunnsemi, þú himneski faðir og almáttugi góði Guð! Að styggja þig, það kunni ég að geta gjört af mínum krafti, en hitt, að sætta mig aftur við þig, því kunni ég ekki fá orkað af mínum krafti.
Þar fyrir gekkstu til og komst mér aftur í sætt  við sjálfan þig með pínu og dauða þíns sonar.
Hugleið nú þar fyrir, þú heilagi herra Guð, þá furðanlegu samtengingu mína við þig, þar þinn eingetinn  son er orðinn hold af mínu holdi og blóð af mínu blóði, og fyrirgef mér þess vegna þá synd og saurgan sem ég ber í mínu holdi.
Á líttu  það sem þinn góði sonur hefur liðið og fyrirgef þess vegna það sem þinn illur þræll hefur brotið.
Mitt synduga hold og blóð hefur reitt þig til reiði en þíns sonar allra helgasta hold og blóð stillir þig aftur til friðs við mig.
Mikið illt hefur mín illska og óhlýðni forskuldað  en langtum meira gott hefur gæska og hlýðni míns endurlausnara forþénað.
 Mikið og stórt er mitt óréttlæti en miklu meira og stærra er þó míns endurlausnara réttlæti, því að svo mikla yfirburði sem Guð hefur yfir synduga mannskepnu svo mikið hefur og gæskan herrans Kristí yfir mína illsku.
Allt það ég er er þitt og þér undirgefið, lát það og einninn vera allt af þér elskað.
Þú sem gefur mér þá náð að ég geti þig beðið, veittu mér og einninn þá náð að ég verði bænheyrður um það ég um bið.
Þú veitir mér þá náð að ég leita þín, veittu mér og einninn þá miskunn að ég fái þig fundið.
Þú kennir mér að knýja á náðardyrnar, ljúk þar fyrir upp fyrir mér þar ég á kný.
