Þú hefur gefið mér að girnast þína náð, gef þú mér og að öðlast hana.
Þú hefur gefið mér viljann til þess góða, gef mér og einninn það sama að geta framkvæmt.
Þú heilagi herra Guð og réttferðugi dómari, sé svo ég dylji mínum syndum þá eru þær ólæknanlegar en ef ég opinbera þær þá eru þær viðurstyggilegar.
Þær særa mig í hjartanu og skelfa mig í samviskunni.
Haltu nú þar fyrir ekki inni þinni stóru náð, Drottinn, með því þú finnur í hjá mér svo stóra eymd.
Mikla og stóra synd finnur þú hér í hjá mér.
Láttu þar fyrir þess stærri og yfirgnæfanlegri vera náðina.
Ó, himneski faðir, úthelltu ekki þinni reiði yfir mig með því þú hefur áður slegið þinn hjartans son vegna minna synda.
Góði Jesú, friðaðu mig frá Guðs reiði, þú sem hana barst sjálfur minna vegna á krossinum.
Þú heilagi verðugi andi, skýl þú mér með þinni huggun fyrir Guðs reiði, þú sem í guðspjallsins fyrirheitum boðar öllum þeim náð og miskunn sem hafa iðrandi sál og sundurknosaðan anda.
Ó, þú heilagi Guð og réttláti dómari, ekki veit ég þann stað í hvörn ég kunni að flýja undan þinni reiði.
Fari ég upp í himininn, þá ertu þar.
Fari ég niður til helvítis, sé, þá ertu þar nálægur.
Þótt ég taki upp á mig vængi morgunbirtunnar og búi hjá ystu hafsins endimörkum, þá leiðir þín hönd mig þaðan og þín hægri hönd nær mér þar.
Þar fyrir skal ég flýja til Kristum og fela mig í hans sárum.
Ó, þú miskunnsami faðir, á líttu líkama þíns sonar, hvörsu hann var allur sundurflattur í sárum, og líttu ekki á mín syndasár.
Þíns sonar blóð þvoi og hreinsi mig af öllum saur og óhreinindum minna synda.
Heyrðu þær heitu og alvarlegu bænir þíns hjartans sonar, hvörjum hann úthellir fyrir þér um sáluhjálp þeirra útvöldu.
Ó, heilagi herra Guð og réttferðugi dómari, mitt líferni og framferði gjörir mig óttasleginn, því ef það er innvirðulega yfirskoðað og rannsakað þá er þar ekkert annað að finna en annaðhvört synd eður ávaxtarleysi.
Og þótt að þar megi sýnast að vera nökkur góður ávöxtur þá er hann þó annaðhvört með hræsni mengaður eður af einhvörjum öðrum ófullkomlegleika spilltur og fordjarfaður, svo að hann þar fyrir annaðhvört kann ekki að þóknast eða ogsvo hann stórlega misþóknast í þínu augliti.
Að sönnu þá er allt mitt framferði annaðhvört fordæmanlegt vegna syndarinnar eður foraktanlegt  vegna ávaxtarleysisins.
Já, það er ekki alleinasta vegna ávaxtarleysisins foraktanlegt heldur og einninn í raun og sannleika fordæmanlegt, því að hvört það tré sem ei færir góðan ávöxt skal upphöggvast og í eldinn kastast.
Ekki er alleinasta því trénu í eldinn kastað sem færir af sér illa ávexti heldur og einninn hinu sem öngva ávexti færir.
Ég skelf af þeirri umþenkingu þegar ég hugsa um hvörsu þeir sem á vinstri hönd dómarans standa á efsta degi verða fordæmdir alleinasta þar fyrir að þeir höfðu ekki gjört neitt af því góða sem Guði þóknaðist.
Þeir höfðu ekki gefið hungruðum að eta og ekki þyrstum að drekka, ekki vitjað þeirra sjúku og ekki klætt þá nöktu.
Ó, þú visna og ávaxtarlausa tré, sem hefur forþént að kastast í eilífan eld, hvörju viltu svara eður hvað viltu fyrir þig bera á þeim degi þegar af þér verður heimtur reikningsskapur þar af hvað þú hefur gjört á öllum þeim tíma sem þú hefur lifað hér í heimi? Þá mun verða gætt að hvörju höfuðhári og þar mun ekki skjótast um eitt augnablik tímans.
Ó, hvað hart mun þá að þrengja á allar síður þegar öðrumegin standa syndirnar með sinni harðri áklögun en öðrumegin Guðs stranga réttlæti með sinni skelfilegri ógnan.
Þegar niður undir eru uppsperrtar þær hræðilegu kverkar og gin helvítis en uppi yfir reiður og byrstur dómari, innan fyrir nagandi samviska, utan til veröldin öll í einum loga.
Nú ef sá réttláti verður þá naumlega hjálplegur, hvað skal þá verða um þann óguðlega sem svo er staddur og á sig kominn? Honum er óbærilegt í Guðs augliti að standast en að skýla sér er ómögulegt.
Hvaðan skal þá sálu minni koma frelsi? Hvaðan skal henni koma ráð eður úrræði? Hvör er sá sem heitir engill hins mikla ráðs? Jesús er sá hinn sami, í millum hans handa er ég skjálfandi og titrandi.
