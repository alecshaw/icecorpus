Hughreyst þig nú aftur, sála mín, og örvæntu þér ei náðar né miskunnar.
Vonaðu upp á þann sem þú hræðist.
Flýðu aftur til hans frá hvörjum þú ert áður flúin.
Ó, Jesú Kristí, fyrir þitt sæta og huggunarsama nafn, sem merkir frelsan, þá gjör við mig eftir þessu þínu nafni.
Á líttu mig auman og veslugan, sem ákalla þitt nafn.
Þótt þú takir mig inn í það stóra og útbreidda skaut þinnar miskunnar þá verður þar jafnmikið rúm eftir sem áður og þar þrengist enginn út þar fyrir.
Það er víst satt, minn Drottinn, að mín samviska hefur forþént eilífa glötun og mér er ekki mögulegt sjálfum þar fyrir að bæta.
 En hér á móti er það óbrigðanlega satt að þín miskunn er þúsund sinnum stærri en nökkurt brot eða misgjörð kann að vera.
Í þér, Drottinn, er öll mín von og því mun ég ekki til skammar verða ævinlega.
Sjöunda hugvekja
Um ávöxt pínunnar Kristí
Svo oft sem ég þenki um pínuna Kristí þá kann ég ekki annars en að vera sterkustu vonar um Guðs elsku við mig og minna synda fyrirgefning.
Hann hneygir niður höfuðið í sinni blessuðu pínu til að kyssa oss.
Hann útbreiðir báða arma til að faðma oss.
Hann upplýkur höndunum til að útdeila oss sínum gáfum.
Hann lætur opna sína síðu til þess að sýna oss inn í það heita elsku hjartað sitt sem hann hefur til vor.
Hann lætur upphefja sig frá jörðunni upp á krossinn svo hann dragi alla upp í hæðirnar með sér.
Hans sár eru blá af ofrauninni en ljómandi af elskunni.
Göngum því inn um hans opnuðu sár og skoðum hans hjartalag sem hann hefur til vor.
Að sönnu er þar gnægð endurlausnarinnar hjá honum, því að þar draup ekki aðeins einn blóðdropi af hans signaða líkama heldur útstreymdi hans allra helgasti dreyri svo sem nökkurs konar flóð eður fossar af hans fimm líkamans limum, höndum, fótum og síðu.
Já, svo sem vínberið í vínþrúgunni sundursprengist af þeim ofurþunga sem á því liggur, og útgefur því sinn lög á allar síður, eins gekk það til í pínunni herrans Kristí.
Hans blessaður líkami pressaðist undir ofurþunga vorra synda og guðlegrar reiði og úthellti því á allar síður þeim signaða lög síns rauðlitaða blóðs.
Þegar Abraham vildi offra sínum syni í brennifórn þá sagði Guð til Abrahams: "Nú merki ég í sannleika að þú elskar mig." Mættum vær þá ekki miklu framar þekkja elskuþel Guðs við oss, þar af að hann vildi framselja sinn elskuligan son í dauðann fyrir oss og láta hann verða eina friðþægingarfórn fyrir vorar syndir? Drottinn vor elskaði oss þegar vér vorum hans óvinir, hvörninn skal hann þá ekki elska oss þá vér vorum sættir  við hann? Meinar þú þá að faðirinn kunni nökkurn tíma að gleyma svo dýrmætu blóði síns sonar, þar hann þó gleymir ekki tárum guðhræddra heldur telur þau öll og saman reiknar? Skyldi Kristur, þar hann er nú lifandi, geta gleymt þeim hvörja hann svo heitt elskaði allt í dauðann? Skyldi hann nú geta gleymt þeim í sinni dýrð og vegsemd hvörra vegna hann leið svo forsmánarlega kvöl og vansemd? Yfirvegaðu nú, sála mín, það margfalda gagn og góða sem pínan herrans Jesú Kristí færir þér.
Kristus sveittist fyrir þig blóðugum sveita  svo að sá kaldi dauðans sveiti skyldi ekki ofbjóða þér í þínu andláti.
Hann stríddi við dauðann svo að vér fengjum líka vel staðist í sjálfum dauðanum.
Hans sál var hrygg og kvaldist allt í dauðann svo að þú fengir þá eilífu gleðina á himnum.
Hann vildi láta svíkja sig með kossi, hvör að er teikn elsku og vináttu, svo syndin yrði afmáð og útslökkt til hvörrar djöfullinn hafði tælt vora fyrstu foreldra með yfirvarpi sinnar vingunar.
Hann vildi af Gyðingum  fangaður verða og bundinn upp á það hann leysti oss sem í syndanna fjötrum  bundnir lágum og áttum að útkastast í eilífa fordæming.
Hann vildi í grasgarðinum skyldi sín kvöl og pína byrjast, svo hann bætti fyrir syndina sem í paradísar aldingarði tók sitt upphaf.
Hann vildi huggast af einum engli svo að hann gjörði oss samlagsbræður englanna á himnum.
