Hann verður forlátinn  og yfirgefinn af öllum sínum lærisveinum svo hann héldi oss þess fastara við sig, hvörjir að höfðum fallið frá Guði og yfirgefið vorn skapara.
Hann var áklagaður fyrir ráðinu með ljúgvotta vitnisburði svo að vér kynnum ekki að verða áklagaðir af djöflinum með lögmálsins ströngum sannleika.
Hann var fordæmdur hér á jörðunni svo að vér yrðum saklausir úrskurðaðir á himnum.
Hann þagði þegar honum var um syndina brigslað,  hvör þó öngva synd gjörði, svo að vér skyldum ekki þurfa að þagna þegar vorar syndir koma fram fyrir Guðs dómstól, heldur mega bera fyrir oss Kristí forþénustu, sem fyrir þær hefur bætt og borgað.
Hann lét sig með knefum slá í sitt blessaða andlit svo að vér yrðum frí frá slögum djöfulsins og illrar samvisku.
Hann vildi líða spott og brigsl svo vér mættum spotta djöfulinn sem hlakkar til vorra ófara.
Þar verður byrgt fyrir hans ásjónu svo frá oss takist dula og skýla syndarinnar, hvör eð byrgir fyrir vor sálaraugu svo vér kunnum ekki að sjá Guð, og færir oss svo fordæmanlega blindni andlegrar heimsku.
Hann vildi verða afklæddur sínum klæðum svo að vér fengjum aftur það rétta klæðið sakleysisins sem vér höfum misst fyrir syndina.
Hann var særður og stunginn með þyrnibroddum svo að hann læknaði allt það sem stingur og angrar, sker og særir vort hjarta og vora samvisku.
Hann bar þann þunga kross á sínum herðum svo hann tæki þar með frá oss þunga þess eilífa straffsins.
Hann klagar yfir að hann sé yfirgefinn af Guði svo oss yrði það ekki tilreiknað að vér yfirgáfum sjálfan Guð, og svo vér skyldum af vorum Guði aldrei verða yfirgefnir né útsnaraðir.
Hann leið þorsta á krossinum svo að hann útvegaði oss þann sæta svaladrukk guðlegrar náðar, og svo það vér skyldum ekki tortýnast  í eilífum þorsta.
Hann vildi steikjast í ofurhita og báli guðlegrar reiði svo að hann þar með keypti oss fría frá því helvíska kvalanna báli.
Hann var dæmdur svo hann fríaði oss frá Guðs stranga dómi.
Hann var sakfelldur svo að vér sem sekir erum skyldum dæmast saklausir.
Hann var sleginn af höndum óguðlegra manna svo hann tæki oss undan höggum og slögum djöfulsins.
Hann hrópaði og stundi hátt af þeim óbærilegum kvölum sem hann leið svo að vér skyldum ei ævinlega væla og emja í þeim helvísku kvölum.
Hann grét og úthellti sínum tárum svo hann þurrkaði öll hryggðartárin af vorum augum.
Hann er dáinn svo vér skyldum lifa.
Hann hefur kennt til þeirra helvísku kvalanna svo þær skyldu oss aldrei snerta.
Hann lítillækkaðist svo að vér fengjum bót á vorri gömlu drambsemi.
Þyrnikórónu var þrengt að hans höfði svo hann útvegaði oss þá himnesku dýrðarinnar kórónu.
Hann var píndur og plágaður  af öllum svo að hann útvegaði öllum sáluhjálpina.
Hans augu döpruðust og formyrkvuðust  í dauðanum svo að vér mættum lifa í því skæra ljósi eilífs lífs og himneskrar dýrðar.
Hann heyrði minnkunarorð, spott og brigsl svo að vær mættum í staðinn heyra á himnum þá fögru og sætu englanna lofsöngva.
Lát þar fyrir alla örvænting fara og vert með hraustu geði, þú trúaða sál, þú réttkristin manneskja.
Þótt sá eilífi Guð sé með syndinni styggður þá er þar þó kominn aftur eilífur bítalingur fyrir.
Ekki verður þú nú framar meir dæmd vegna þinna synda, því að Guðs sonur var til kvala og dauða fordæmdur fyrir allar veraldarinnar syndir sem hann upp á sig tók.
Þínar syndir hafa að sönnu straffið forþént en það straff er Guð búinn allareiðu  að leggja upp á sinn hjartans son.
Séu þín syndasár mikil þá vittu að Kristí blóð er svo kröftugt umsal  að það kann þau hæglega að græða.
