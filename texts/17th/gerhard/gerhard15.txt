Því skyldi ég efast þar um hvört hann muni vilja veita mér og útvega það sem til minnar sáluhjálpar þénar, með því hann hefur sjálfan sig útgefið þar til að útvega mér sáluhjálpina? Hvað er það sem faðirinn skyldi ekki vilja veita syninum, hvör eð honum var svo hlýðinn allt til dauðans, já, allt til krossins dauða? Hvað er það að faðirinn skyldi ekki veita syninum þar hann er búinn að meðtaka af honum svo mikið verð fyrir vora sáluhjálp svo sem faðirinn hefur látið sér vel lynda og líka? Þar fyrir þótt syndir mínar áklagi mig nú þá treysti ég samt upp á þennan minn meðalgöngumann því hann er langtum meira verður og betur heyrður heldur en mínir áklagendur.
Þótt minn veikleiki gjöri mig hræddan þá hrósa ég mér samt af hans styrkleika.
Hvað skal ég sinna þar um þótt djöfullinn áklagi mig? Og mín eigin illskuverk fordæmi mig og bevísi  mér sökina á hendur? Samt sem áður ánægir mér það að skapari himins og jarðar og sjálft réttlætið biður fyrir mig .
Mér ánægir þegar ég hefi hans sátt og vingan við hvörn ég hefi alleina syndgað og misbrotið.
Hvað sem hann vill ekki reikna við mig mér til ávirðingar það er svo sem það hefði aldrei skeð né gjört verið.
Nú þó ég hafi drýgt stórar og margar syndir, og hafi oft í sömu syndir og löstu fallið, hvað um það? Ég þyrfti og ekki að girnast Kristí, míns endurlausnara, réttlæti væri ég ekki þjáður undir syndanna þunga.
Væri ég ósjúkur þá þyrfti ég ei læknarans við.
Hann er læknarinn, hann er frelsarinn, hann er réttlætið, hann kann ekki að neita sjálfum sér.
Ég er sá hinn sjúki, ég er sá hinn fordæmdi, ég er sá syndugi, ég kann ekki að neita sjálfum mér.
Miskunna þú mér þar fyrir, ó, þú góði læknari, ó, þú mildi frelsari, ó, þú sanna réttlæti.
Amen.
Níunda hugvekja
Hvörninn vér eigum Guð alleina að elska
Rís upp, kristin sál, frá elsku jarðneskra hluta og tak þér fyrir hendur að elska hér eftir þann ypparsta og æðsta góða í hvörjum að eru falin og fólgin öll gæði og án hvörs að ekki má neinn hlutur réttilega góður kallast.
Engin sköpuð skepna kann að fullnægja svo girnd og geði voru að vér ekkert framar girnumst að henni fenginni, og kemur það svo til að engin skepna er af sjálfri sér til góð, heldur það góða sem hún hefur með sér og í sér það hefur hún annars staðar að þegið.
Þar renna að sönnu og út fljóta frá skaparanum til skepnunnar svo sem nökkurs konar lækir og kvíslir gæskunnar en uppsprettan sjálf er í eilífum Guði.
Því skyldum vér þá halda svo mikið af þessum lækjunum að vér gleymum þar fyrir uppsprettunni sjálfri? Allt það gott sem finnst í hjá skepnunni það er svo sem skuggi, eftirmyndan, líking eður svipur aðeins þess fullkomlega góða sem að er Guð sjálfur.
Því skyldum vér þá halda svo mikið af þessum skugganum þess góða að vér þess vegna gleymum því hinu góða sjálfu? Um dúfuna sem út var sleppt af Nóa örk stendur skrifað að hún hafi hvörgi kunnað að finna þann stað eður það pláss í því ókyrra og óstöðuga vatnanna flóði þar hún hafi kunnað að hvíla sinn fót á.
Eins kann ogsvo vor sál ekki það neitt að finna í bland allra jarðneskra hluta sem hún kunni sitt geð og girnd til lengdar á að hvíla vegna óstaðfestu og forgengilegleika  þessara jarðneskra hluta.
Mætti ekki reiknast að sá gjörði sjálfum sér minnkunn sem elskaði nökkurn þann hlut sem ekki sæmdi hans tign og burðum? Nú er sálin vor tignari og ypparlegri  en nökkur önnur skepna með því að hún er endurkeypt með Guðs sonar pínu og dauða.
Því skyldi hún þá vilja skepnurnar elska? Er það ekki svo sem þvert á móti þeirri hátign og dýrðarlegum heiðri til hvörs að Guð hefur hana upphafið? Allt hvað sem helst vér elskum það elskum vér annaðhvört fyrir voldugleika eður fyrir speki, eður fyrir fríðleiks sakir.
En hvað er voldugra en Guð sjálfur? Eður hvað er vísdómsfullara en hann? Hvað fríðara og fegra en hann? Allt veldi og makt veraldlegra kónga og herra er af honum gefið og lýtur undir hans vald.
Allur mannlegur vísdómur og speki er ekki annað en heimska og fáfræði hjá hans vísdómi að reikna.
Öll fegurð og fríðleiki skepnanna er ljótleiki að reikna hjá hans fegurðarljóma.
Ef að einn voldugur og tignarríkur kóngur biðlaði til einnrar fátækrar og umkomulítillrar stúlku, og sendi sína þénara með þau erindi til hennar, mundi ekki hennar heimsku við brugðið ef hún gleymdi kóngsins tengdum en girntist að eiga heldur hans þræla og þénara sem til hennar væri sendir? Miklu meiri heimska er það ef sálin vor elskar framar skepnurnar sem oss eru sendar til þénustu heldur en þann blessaða brúðguma sinn, Jesúm Kristum, sem hefur elskað hana svo heitt, og svo mikið til þess unnið að hann mætti fá hana sér til ekta, að hann útgaf sig í kvöl og dauða.
Sjálfar skepnurnar afráða  vorum sálum að hafa þvílíka heimsku segjandi: "Því viljið þér halda yður svo fastlega við oss? Því girnist þér ekki það sem langtum æðra er en vær? Vær kunnum yður öngvaneginn eilíflega að ánægja.
Farið því til yðar og vors skapara og elskið hann." Skepnunum er svo háttað þó vér elskum þær þá kunna þær öngva elsku oss aftur að sýna, og ekki hafa þær oss heldur elskað að fyrra bragði.
En Guð, sá sem að er sjálfur kærleikurinn, hann kann ekki annars en að elska þá aftur á mót sem hann elska.
Já, hann varð fyrri til að veita oss vora hjartans girnd en vér kunnum hann að biðja, og fyrri varð hann til að elska oss en vér hann.
Hvað innilega bæri oss nú þá að elska hann aftur á móti sem svo innilega hefur oss elskað að fyrra bragði? Hann elskaði oss þegar vér vorum öngvir, því að elskuverk Guðs er það að hann lét oss myndast í móðurlífi og fæðast í þennan heim.
