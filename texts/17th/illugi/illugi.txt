Illuga saga Tagldarbana
Íslendinga sögur. Þriðja bindi: Snæfellinga sögur, bls. 421-503
Guðni Jónsson bjó til prentunar
Reykjavík 1946
Sagan talin frá 17. öld, en handrit frá s. hl. 19. aldar

1. Af Helga Hallgeirssyni.
Helgi hét maður. Hann var Hallgeirsson, bróðursonur Orms ins mjóa, föður Ólafs belgs, er nam vík þá á norðanverðu Snæfellsnesi, er við hann er kennd síðan. Helgi var kvongaður, og hét kona hans Þórunn. Voru þau hjón bræðrungar að frændsemi. Helgi bjó undir Helgafelli í Þórsnesi. Sonur Helga hét Sigurður. Hann var allefniligur maður, þá hann óx upp. 
 Helgi var mikill rausnarmaður í búi og það svo mjög, að öllum mönnum skyldi heimill greiði og annar farbeini, þeim er að hans garði báru. Fór orð mikið af skörungsskap Helga og drenglyndi. Þá var land heiðið. Hélt Helgi jafnan jól að miðjum vetri. Þá gerði hann veislu og bauð til hennar vinum sínum og frændum. Hvern mann skyldi og laða í jólagildið, er þá bar að bæ hans. Helgi hélt sama hætti um marga vetur. 
 Svo bar til einn aðfangadag jóla, að húskarlar Helga sáu mann einn, ef mann skyldi kalla, fara þar að garði. Hann var miklu meiri vexti og tröllsligri en menn þóttust áður séð hafa. Þar var þá fjölmenni saman komið. Maður þessi var gyrður svarðreipi og hafði bjarnsviðu í hendi. Menn þeir, er úti voru, hljópu inn og loka hurðum eftir sér, segja, að ekki mundi dælt að bíða þessa manns úti, er hann gengi að dyrum, því líkari væri hann þursum, er genginn sé úr hömrum. 
 Helgi bóndi bað menn eigi æðrast. “Mun eg bjóða þessum manni til borðs, ef hann kveður hurðar. Skal engi sá koma á minn bæ, er eg láti honum eigi heimila vist, ef hann vill þiggja.” 
 Þorviður hét maður. Hann var mikill vinur Helga. Hann átti bú þar, er heitir á Dögurðarnesi. Það er austan fjarðar. Hann var boðsmaður Helga. 
 Þorviður mælti: “Þess let eg þig, Helgi vinur, að þú bjóðir þessari óvætti til veislunnar, því illri heilli mun tröll þetta hingað komið.” 
 Helgi lést eigi nenna að bregða orðum sínum. Voru þó fleiri boðsmanna á máli Þorviðar. 
 En er menn voru um þetta að ræða, var hurðar kvatt og þó heldur mikilfengliga. Helgi gekk til dyra, og tjóði engum að letja hann. Helgi sá, að dólgur mikill stóð úti fyrir dyrum. Hann spyr, hver sá var. Sá, er úti var fyrir, nefnir sig og kvaðst heita Dofri. Helgi spyr, hvort hann vill þiggja beina að sér. 
 Dofri segir, að vant sé vel boðnu að neita, - “en eigi máttu þá matskjáll vera. Nægir mér lítt vist sú, er kögursveinar hafa eða önnur lítilmenni. Sé eg eigi annað en smámenni á þessum bæ, og hygg eg, að lítill sé þeirra þróttur.” 
 Helgi svarar: “Oft reynist eigi mest hamingjubót að háum beinum og vistagræðgi. Sýnist mér svo sem að margra manna vist muni mega fyrir þig leggja, þó allmikill sé mathákur.” 
 Dofri kvað sér það vel líka. “Muntu vera mikill rausnarmaður Fyrir því mun eg þiggja boð þitt.” 
 Það er nú sagt þar frá, að Dofri fer í bæinn inn. En svo var hann hár og þrekinn, að hann brýtur dyraumbúning. Féll hann af herðum honum á skálagólf niður. Helgi lét menn upp standa fjóra, þar er Dofri skyldi niður setjast, og fyllir hann rúm þeirra. Hrossaslátur var á borðum. Sú vist verður Dofra vel að skapi. Þykir boðsmönnum hann taka heldur mikilfengliga til matar, og svelgur mjöðinn stórum. Eigi er þess getið, hversu lengi Dofri sat að veislunni. Síðan býst hann brott. 
 En að skilnaði segir hann til Helga bónda: “Það skaltu vita, Helgi bóndi, að vel gafst mér að veislu þinni. Nú legg eg það fram við þig á móti, að eg býð þér að þiggja veislu að mér in næstu jól við fjórða mann. Mun þér svo sýnast sem eg hafi þegið jafnmikla veislu að þér.” 
 Helgi kvað sér lítt um gefið að þiggja boð hans, - “veit eg engi deili á þér né þínu heimkynni.” 
 Dofri mælti: “Heimili mitt er á Vatnsheiði sunnan fjarðar í helli þeim, er við mig hefir kenndur verið og kallaður Dofrahellir. Vil eg það nú á skilja, að þú komir sjálfur til boðsins með Sigurði, syni þínum, og húskarli þínum, er Geirmundur heitir, en sjálfur máttu til kjósa fjórða manninn. og svo mátt þú til ætla, að sú vansæmd mun mér mest mislíka, ef þú vanrækir að sækja boð mitt að ákveðnum tíma.” 
 Helgi heitir ferðinni, og skilja þeir Dofri að sinni.

2. Hér segir af Illuga.
Þessi vetur líður af hendi og langt á sumar fram. Hyggur Helgi bóndi lítið sem ekki að jólaboði Dofra. 
 Það var eitt sinn, að Þorviður í Dögurðarnesi kom á fund Helga, vinar síns, og ræddi við hann um jólaboð Dofra. Helgi segir sér lítt um hugað. “Þykir mér svo best fara, að það mætti úr hömlu dragast og færi eg hvergi.” 
 “Eigi hlýðir svo að mæla,” sagði Þorviður. “Er mér það grunlaust, að þá mun Dofri heimsækja þig og koma að þér óvörum. og af tvennu illu mun þér betur farnast, að þú þiggir boð hans, þó flátt búi undir. Nú er það ráð mitt, að þú fáir röskvan mann til fylgdar, er þér væri mikið brautargengi að, og annað mun þér eigi hlýða.” 
 Helgi mælti: “Ekki veit eg kost þess manns, er eg má vel treysta í slíku föruneyti og verði mér til mikils fulltingis, eða veistu nokkurn þann til vera?” 
 Þorviður mælti: “Freista vil eg að finna til þann mann, er eg vænti, að þér myndi verða að miklu liði, ef hann fengist í för þessa. Þórir hefir maður heitið. Hann var sonur Þorfinns ins stranga og Sæunnar, dóttur Skalla-Gríms Kveld-Úlfssonar. Þorfinnur var kappi mikill og merkismaður Þórólfs Skalla-Grímssonar. Þórir átti þá konu, er Þórdís heitir. Nú er hún ekkja. Bjuggu þau á Fossi á Mýrum. Sonur þeirra Þóris heitir Illugi. Nú er hann fimmtán vetra að aldri. Þau mæðgin búa tvö saman í koti litlu hjá Fossi. Þar er sá maður, þótt ungur sé að aldri, að eigi mun minni fylgd að honum en þótt þrír eða fjórir menn væri og þó vaskir sé. Nú ræð eg þér, að þú fáir þenna mann til fylgdar, ef kostur er. Skal það eigi letja þig, þó Illugi sé eigi sjáligur, því hann er kolbítur og sem afglapi.” 
 Helgi þakkar Þorviði tillögur hans. Og eigi miklu síðar ríða þeir Helgi suður á Mýrar. Ekki segir af ferð þeirra, fyrr en þeir koma suður undir Foss að koti þeirra mæðgina. Þeir sjá þar mann úti, ungan að aldri, en mikinn vexti. Sá var í gráum brókum með svarta kollhettu á höfði. Sveinninn hélt á öskutrygli í hendi sér og kastar úr honum allröskliga. Varð þar af mikið fok. 
 Helgi mælti til Þorviðar: “Hvatskeytiligur er sjá sveinn og þó eigi ógæfusamligur á svip, þó eigi sé búningur hans skrautligur. Muntu verða nærgætur, vinur, um hugdirfð hans og röskleika, það er á má sjá.” 
 Þessi sveinn var Illugi Þórisson. Þeir ganga til hans og kveðja hann, en hann tók þeim sæmiliga. Þeir spyrja hann að nafni og ætt. 
 Hann kvaðst vera kerlingarson, og væri móðir sín í þessu koti. “Hefi eg þann starfa að bera vatn í bæinn inn, en út aftur sorp og ösku. Kann eg það eitt til verka og læt mér það allvel lynda.” 
 Þeir spyrja, hvort gisting sé föl í kotinu. 
 Illugi segir þeim lítt sæma að leita þess, svo göfugum mönnum og skrautbúnum. “Eru hér lítil hýbýli og þröng og eigi þekkilig fyrir slíka höfðingja. Skortir þó annars til, enda mun móðir mín ráða, hverja hún vill hýsa. En sé yður þetta áhugamál og alvara, skal eg um leita.” 
 Þeir játtu því. Illugi gekk inn og flutti erendi þeirra við móður sína. 
 Hún lést eigi meina þeim húsavist náttlangt, ef þeir hafi þar til lítillæti. “Þykir mér undarligt,” segir hún, “er eigi búi annað undir en hýsing þessa manna. Mun bágt verða að þreyta við örlögin.” 
 Illugi fer út og vísar þeim Helga í bæinn. Og eigi líður um langt, áður Helgi bar upp erendi sitt við Þórdísi og segir henni allt um tilgang beiðni sinnar. 
 Þórdís mælti: “Mjög verð eg forvirki horfin að missa son minn. Sýnist mér og, Helgi, óríflig ferð sú, er fyrir þér liggur. Má þó vera, að sonur minn verði þér að miklu gagni, þó litlar séu nú orðnar vorar virðingar, þar sem fjárafla er engan að meta. Enda skal nú Illugi sjálfur miklu hér um ráða.” 
 Helgi leitar þá svara af honum. En hann sagðist albúinn til þeirrar ferðar, ef móðir sín tæki þar eigi þvert fyrir. Kom þá svo, að kerling leyfði honum förina. og síðan fer hún höndum um Illuga, son sinn, og óskar honum til hamingju. Helgi sprettir þá sjóð af belti sínu, er var fullur af silfri, og gefur hann Þórdísi kerlingu. Hún verður léttbrýn við og þakkar Helga forkunnar vel. 
 Þeir búast þá til ferðar, og fylgir Illugi þeim. Var það auðsætt, að kerlingu þótti mikið fyrir að skilja við son sinn. 
 Síðan halda þeir heim til sín.

3. Dofri drepinn. Fall Helga.
Illugi dvelst nú með Helga, og líður veturinn fram til jóla. Helgi býst þá að heiman og Illugi með honum. Skyldi nú sækja jólaveislu að Dofra. Með þeim fóru Sigurður Helgason og Geirmundur húskarl. 
 Ekki segir af ferð þeirra, fyrr en þeir lögðu á Vatnsheiði. En sem þeir koma á heiðina, rekur á foraðsveður með ægum stormi, svo eigi var hægt að halda áfram. Þessu veðri fylgdi svo mikil frosthríð, að eigi sá af fótum fram. 
 Helgi kvaðst þá vilja snúa aftur, - “því brátt förum vér villir vegar til ófæris.” 
 “Lítilmannligt er það,” segir Illugi, “þó móti oss blási. Var þá betur heima setið en farið, og eigi hvatti eg til þessarar ferðar. Gerði eg það fyrir annarra orð. Nú skal eg ganga fyrir, en þú, Helgi, feta í spor mín og svo hver að öðrum. Mun okkur þá hlýða.” 
 Með þessum hætti halda þeir áfram langa hríð í miklu frosti og fjúki, þar til loks þeir koma að helli miklum. það var hellir Dofra. Eigi sýnist þeim heimamannliga fyrir búist hjá Dofra, og eigi var skjótt til dyra gengið. 
 Það er nú sagt, að Dofri á sér móður, en það var ketta ein kolsvört og in argasta meinvættur og svo mjög fjölkunnig, að hún fekk brugðið á sig ýmsum hömum. Hún var af ætt Ófótans jötuns í Ófótansfirði, er var skæðust mannæta í tröllabyggðum. Dóttir Dofra hét Gandeiður. Hún var þar í hellinum og mjög tröllaukin. Inn fjórði maður var þar í hellinum. Það var fóstursonur Dofra, er Urnir hét. 
 Illugi gekk að dyrum og skyggnist inn. Hann getur að líta mikið bál á miðju gólfi um endilangan hellinn. 
 Hann kallar inn og biður Dofra fram ganga, segir hann vera fastan á beina við veður hrakta menn, - “ok lítið mun eg af gera risnu þinni, er eg finn aðra höfðingja. Er nú mál, að borð séu upp tekin, þó fyrr væri, til fagnaðar Helga bónda. Eða hvar til bauðstu honum í jólaveislu, er hvergi kemur fram?” 
 Dofri gegnir máli hans og segir, að svo verði að búa sem á bæ er títt. “Er mér lítill mannfagnaður að þér, Illugi, í mínu boði, þar sem þú ert nú í för með Helga bónda, og mun mér allmjög hafa skjáplast, er eg leyfði Helga að kjósa fjórða manninn til fylgdar við sig. Skaltu nú sem fyrst dragast héðan brott, ella mun hér lítill jólafagnaður verða.” 
 Illugi mælti: “Óvart kemur mér, Dofri, er hjarta þitt skreiplar í brókum niðri, þótt þú sjáir mig, óreyndan ungling, er ekki er grön sprottin, svo mikilúðligur sem mér sýnist vöxtur þinn vera. og skaltu nú þegar í stað kjósa um, hvort þú vilt heldur hnútukast eða glímur.” 
 Eigi vildi Dofri þess bíða, að þeir Illugi kæmi inn í hellinn, veður því út með allt sitt hyski. Skyldi þar einn mæta einum. Illugi réðst fyrstur móti Dofra, og tókst fang með þeim. En þótt Illuga skorti afl við Dofra, var hann þó mýkri á fótum og getur varist föllum um sinn. In vonda ketta hleypur gnöllrandi að Helga bónda, og tókst viðureign þeirra allgrimmdarlig. Gandeiður gengur móti Sigurði, en Urnir móti Geirmundi. Verður harður atgangur þeirra allra saman. 
 Þess er fyrst getið, að Dofri hamast á Illuga, en mátti þó aldri koma honum af fótum. Verður nú svo mikil hamingja Illuga, að Dofri fellur fyrir honum flatur til jarðar. Illugi leggur tygilknífi fyrir brjóst honum og ristir niður kviðinn. Það varð hans bani. Síðan dregur Illugi Dofra inn á hellisbálið. En svo sagði Illugi, að það hefði hann næst sér tekið og mestrar orku þurft til að beita. Þar brann Dofri til ösku. 
 Hann skundar því næst til liðs við Helga, en í sömu svipan hafði svo óhamingjusamliga til tekist, að kettan reif hann á hol, og lá hann þar fallinn. Illugi veitir kettunni harða atgöngu, og svo gengur hann að karlmannliga, að hann fær að lyktum yfirstigið kettuna og brýtur í henni hrygginn, dregur hana síðan á bálið, og þar brennur hún. Þar næst hleypur Illugi að Urni, er Geirmundur hafði fengist við, og hjó hann banahögg. Síðast allra veitir hann Sigurði á móti Gandeiði, og drápu þeir hana. Sigurður var nær því yfirkominn af sárum og mæði. 
 Þeir ganga til Helga bónda. Var hann enn á lífi. Hann mælti til Illuga og segir mikla hans hreysti, - “ok hamingjuliga hefir fylgd þín tekist. Vil eg nú launa þér góða fylgd, að eg gef þér á deyjanda degi bú mitt og konu, og njót manna best. En það vil eg til skilja, að þú sjá ráð fyrir Sigurði, syni mínum, og látir hann vera fylgdarmann þinn. Mun honum það mest verða til frægðar og hamingju. Nú mun eg eiga skammt eftir ólifað. Verður hver að fara, þá feigur er, og ber jafnan til hverrar sögu nokkuð.” 
 Litlu síðar deyr Helgi. Illugi kannar nú hellinn. Er svo sagt, að ekki fyndi þeir þar fémætt. Nú snúa þeir brott þaðan heim á leið og hafa lík Helga með sér. Er hann þar heygður undir fellinu. 
 En Illugi gekk að eiga Þórunni, konu Helga, og tók við búi hans og öllum fjárforráðum. Litlu síðar sækir hann móður sína suður á Mýrar og flytur heim með sér. En hún andaðist litlu síðar, og var hún þar heygð. 
 Illugi gerðist nú atkvæðamaður og fær brátt virðing mikla.

4. Illugi fer utan.
Þegar Illugi hafði tvö ár setið að búi sínu, fýsir hann til utanferðar. Hann lætur þá búa skip sitt, það er í förum hafði verið og hann fekk með búinu eftir Helga. Réðst hann nú til utanfarar og með honum Sigurður, stjúpsonur hans, sonur Helga, er jafnan var Illuga inn fylgjusamasti. Var og líka svo, að Illugi ann honum mjög. 
 En frá útferð þeirra er það að segja, að þá þeir lögðu út og voru komnir í haf, um það skeið, er þeir misstu sýn af landi, fengu þeir þokur óþrotligar, er eigi þvarr á mörgum dægrum. Því næst fá þeir veður hörð og hafvillu svo mikla, að aldri vissu þeir til landa. Leið svo sumarið allt á haust fram, en þá tók ekki betra við, að nú gerist vistaskortur á skipinu. Horfir þá til vandræða svo búið. 
 Nú verður það einn aftan, að menn þykjast sjá fjöll mikil í fjarska. Þau voru snæþakin. Þeir beita skipinu undir vind og stefna á fjöllin. Því næst sjá þeir vík inn á milli fjallanna, sem fjörður væri, lögðu þar inn skipinu og skutu út báti og fluttu tjöld á land. Engi sjá þeir líkendi til, að þar sé mannabyggð nærri því, er þeir kómu á land. Var þar og eigi byggiligt, því þar var graslaust og auðn ein. Klettar voru í fjöllum, en jöklar að ofan. Þar var gnægð sela og sjódýra og mikill fjöldi haffugls. Veiddu þeir hann til vista. Þar var gnægð viða á rekaströndum, er var þeim ínóg til allra smíða og húsagerða, og þar af höfðu þeir eldivið. 
 Það var einn dag, að Illugi gekk á rekana. Þá getur hann að líta jötun einn, mikinn vexti. Sá bar hundfisk á herðum sér. Stefnir hann þar upp á milli fjallanna. Illugi hljóp eftir honum, og nær hann jötninum, því hann var þungfær. Og sem hann kom að honum, hjó hann spor í hvalinn. Eigi verður jötunninn við það var. Illugi tekur stein, er hann mátti mestum lyfta, og fer með hann á herðar jötninum. Þyngist þá byrðin stórum. 
 Hann finnur það og mælti: “Mjög tekur mér að fara aftur, en einhvern tíma hefði mér lítið orðið fyrir að halda á þessu seiði. og víst er ill vist með Tögld drottningu, er eg skuli mætti mínum fjær fyrir sakir megurðar, en vinn þó baki brotnu fyrir vistum handa henni og öllu hennar hyski. Frekast mér nú aftur ár frá ári. Eru mér þegar vís svörin, að engu sé á orkað.” 
 Þá stökk Illugi fram yfir jötuninn og stendur fyrir framan hann og brá sverði sínu. Illugi mælti: “Nú mun eg slíðra sverð mitt í brjósti þér, nema þú leggir af þér byrðina og segir mér allt það, er mig girnir að vita.” 
 Jötninum verður bilt við, fleygir af sér byrðinni og bað sér griða. Illugi spyr, hvað hann héti og svo hvaðan hann væri. 
 Hann kvaðst Vagnhöfði heita og vera húskarl Tagldar trölladrottningar í Tagldarhelli. “Eru tólf tröll með henni, er eg má þjóna. Hefir sú ánauð á mér legið, síðan tröllið Tögld hafði hertekið og drepið Hröngvið, föður minn, til þess að ná yfirráðum hér í Gandvíkur óbyggðum. Er tröllið Tögld hverri flagðkonu meiri og verri viðureignar, og mjög svo hamrömm er hún. Trylldist hún mest eftir það, er hún missti Svaða jötun, mann sinn. Nú hefir hún sagt, að sá sé einn maður, er Illugi heitir, er hún hyggur sig munu nokkuð kalt af bíða. Og að þér mun hún hafa galdrahríð gerva, fyrir því að mig uggir, að þú munir inn sami maður vera. Mátt þú búast við áhlaupi hennar. En mundu til mín, Illugi minn, ef svo fer, að gæfan gefur þér sigur á Tögld, og trúr skal eg þér reynast í hvívetna.” 
 Skildu þeir Vagnhöfði við þetta. Heitir Illugi honum gagni nokkuru, ef hann fengi yfirstigið Tögld tröllkonu og hyski hennar.

5. Illugi deyddi tröllið Tögld.
Illugi gekk til tjalda sinna og hyggur með sér, að þegar skuli hann að morgni heimsækja Tögld tröllkonu. Þóttist hann vita, að hann mundi engrar eirðar eiga von af henni, þó hann léti svo búið standa. 
 Líður nú á nótt fram, en sem lifði þriðjungur nætur, vaknar Illugi við það, að Tögld var þar komin til tjalda hans og hafði svipt niður tjöldunum og drepið alla menn hans nema þá, er hvíldu í því tjaldi, er hann var sjálfur í. Það var Sigurður og þrír menn aðrir. Þeir Illugi vakna við vondan draum, spretta þegar upp með miklu skjótræði og taka vopn sín. Var það í inu sama vetfangi og Tögld svipti niður tjaldi þeirra. 
 Þeir sækja þá allir að henni og höggva og leggja hver sem betur má, og orkaðist þó eigi á að vinna hana, svo var hún mikil óvættur. 
 Sigurður hleypur þá að henni og slær sverðinu um knésbætur henni, svo henni lá við falli. Þá tekur hún Sigurð höndum eigi mjög þyrmsamliga. Fannst honum Tögld náliga merja allan sinn líkama. og við það snýr hún undan. Illugi herðir þá mjög aðsóknina, sótti nú ákafliga eftir henni. Hún mæðist þá og kastar Sigurði. Liggur hann þar í óviti. Og jafnskjótt grípur hún einn af mönnum Illuga og gleypir hann í hvoft sér. Illugi slær þá sverðinu utan á hnakka henni með svo miklu afli, að hún rekur upp ógurligt öskur og hrækir manninum fram úr sér aftur og segir: 
 “Mikill ert þú matarhráki.” Er það haft að orðtaki síðan. 
 Illugi bað þá menn sína að gæta Sigurðar og freista að endurnæra hann og lífga, og tókst það að lyktum. 
 Illugi sótti nú að Tögld með mikilli hreysti. Snerist hún þá við honum, og varð atgangur hennar harður og langur, áður Illugi fær höggvið af henni aðra höndina. Tögld hopar nú við hvert högg. Kemur svo um síðir, að Illugi getur yfirstigið hana og drepið til fulls. Hafði hann þá fengið fimm sár, en þó engi hættulig. Hann bindur sár sín og tók hvíld eftir langt erfiði. 
 Og eigi miklu síðar kemur þar að honum Vagnhöfði, og þakkar hann Illuga forkunnar vel fyrir hreysti sína og þrekvirki í drápi Tagldar. Illugi bað hann vísa sér leið til hellisins Tagldar. 
 Vagnhöfði segir eigi forsjáligt fyrir hann einn mann að ráðast að ellifu tröllum. “Mun eg þó geta liðsinnt þér að nokkuru. Skal eg bera þeim áfengt öl, áður en þú veitir þeim atgöngu.” 
 Illugi kvað ráðligast að bregðast við sem fyrst, áður en þau vissi um drápið Tagldar. Síðan búast þeir af skyndingu og halda, sem leið liggur, til hellisins. Þar var bratt einstigi upp að ganga, og duldist Illugi fyrst um sinn. En Vagnhöfði gekk í hellinn og bar tröllunum áfengt öl. Leið eigi langt um, áður þau gerast ölvuð. Verður þá skvaldur og óhljóð í hellinum. Þau drukku í afhelli einum. Illugi gekk að dyrum hellisins og kveður sér hljóðs og lýsir þar á sig vígi Tagldar. Heimtir hann tröllin að koma út til móts við sig og hefna hennar, ef þau hefðu hug til. 
 Þessi frýjuorð þola jötnar eigi og hlaupa þegar út heldur gálausliga hver á eftir öðrum. Illugi var þá eigi atgerðalaus og hjó hvern að öðrum banahögg, er þeir koma út úr hellinum. Létti hann ekki þessu verki, fyrr en allir jötnar voru dauðir. Síðan gerðu þeir Vagnhöfði mikið bál og brenndu tröllin öll að köldum kolum. 
 En sem frásögnin af þessu mikla þrekvirki barst út, var Illugi af öllum kallaður Tagldarbani. Hélst það við hann síðan.

6. Útkoma Illuga. Sigurður kvongast.
Illugi býst nú að kanna hellinn Tagldar. Vagnhöfði vísaði honum á allar gersemar tröllanna. Illugi tók þar minnstan hluta, en gaf Vagnhöfða allt það, er hann þóttist við þurfa, af búshlutum flagðanna. 
 Illugi sér í einum stað, að svo var sem hurð væri greypt í bergið. Hann spyr Vagnhöfða, hvar lykill sá var, er þar gengi að, Vagnhöfði lést eigi af honum vita. 
 Illugi mælti: “Ótrúligur ertu nú, Vagnhöfði, og muntu víst af vita, þó þú viljir nú dylja fyrir mér. Skaltu nú um tvo kosti kjósa: Annaðhvort sel fram lykilinn eða eg drep þig þegar í stað.” 
 Þá mælti Vagnhöfði: “Reiðstu mér ekki, Illugi minn. Þetta eina vildi eg undan draga mér til yndis og ánægju, er hér er inni geymt.” 
 Hann seldi þá þegar lykilinn í hendur Illuga. Hann lauk upp berginu og litast um. Sér hann þar þá mey eina, forkunnar fagra ásýndar og þó dapurliga. Illugi spyr hana að ætt og nafni. 
 Hún kvaðst heita Gyða, dóttir Möttuls konungs á Bjarmalandi. Segir hún, að Tögld hafi numið sig brott með fjölkynngi. “Ætlaði hún mig til handa syni sínum, en hann varð ekki langær og dó þar litlu eftir.” 
 Illugi leysti meyjuna og hafði á brott með sér til manna sinna. Vagnhöfði fylgdi honum, og skildu þeir með vináttu. Hét hann Illuga því að skilnaði, að hann skyldi fá góðan byr og hagstætt veður frá Gandvíkrströndum. 
 Nú bíður Illugi þess tíma, þar til Sigurður er heill orðinn. Eftir það sté hann á skip sitt, þótt fáir væri þá skipverjar hans. Héldu þeir vestur með landi og kómu þá fyrst til Færeyja. Var þá sumar á liðið, og dvaldist Illugi þar um veturinn. En þaðan hafði Illugi skipverja svo marga sem hann þurfti á skip sitt. 
 Um vorið bjóst Illugi þaðan og hélt skipi sínu til Bjarmalands. Kemur hann á fund Möttuls konungs. Þar var Illuga tekið með inum mesta fagnaði, er hann vissi dóttur sína í för með honum og hann hefði leyst hana úr tröllahöndum. Illugi tók sér þar veturvist og mönnum sínum öllum með Möttli konungi, og kom svo, að hann bað Gyðu konungsdóttur til handa Sigurði, stjúpsyni sínum. Var því máli vel svarað, og fær hann hennar, og verða þeirra samfarir góðar. 
 Um vorið býr Illugi skip sitt til Íslandsfarar. Vildi þá Sigurður og kona hans með honum fara og sóttu það mál við konung. Var það auðsótt, því hann sagði Illuga eiga mestu um að ráða hag dóttur sinnar. Konungur gaf þeim Sigurði og dóttur sinni skip með öllum farmi. Skyldi það vera heimanmundur hennar. Illuga leysti hann einnig út með góðum gjöfum. Skildu þau öll við konung með inni mestu vináttu. Bað hann þeim velfarnaðar og fararheillar. 
 Illugi lét í haf, og byrjar honum vel. Hann kom skipi sínu á Breiðafjörð, ræður því til hlunns og fer heim til bús síns. Þá var Þórunn, kona hans, sóttveik, og lést hún skömmu síðar. Illugi gerir útför hennar virðuliga. Litlu síðar fær hann Sigurði í hendur búið. Settist hann þar að og þykir góður drengur og kona hans umsýslusöm og vinsæl. Illugi dvaldist með Sigurði in næstu misseri.

7. Illugi fer utan, sigrar Una víking.
Illugi nam nú ekki yndi á Íslandi eftir lát konu sinnar. Brá hann þá enn til utanfarar og bjó skip sitt. Réðust þá margir ungir menn og röskvir til farar með honum. Eru til þess nefndir þeir Ketill og Krákur, synir Þorviðar í Dagverðarnesi. Fal hann Illuga, vini sínum, þá til forsjár og bað þeim virkta að skilnaði. Margir voru fleiri frumferlar með Illuga. 
 Síðan lét Illugi út og fær veður hagstæð. Hann kom skipi sínu við England. Þá réð þar landi Aðalráður konungur Játgeirsson, er næstur hafði ríki tekið eftir Játvarð inn helga, er myrtur var. Illugi fann konung í Jórvík, gekk fyrir hann og kvaddi hann virðuliga. Biður hann konung veturvistar fyrir sig og menn sína. Og er þeir hafa við ræðst og konungur hafði við kannast, að þar var kominn Illugi sá, er kallaður var Tagldarbani, lét hann honum uppi vistina. Sagðist konungur svo af honum frétt hafa, að vel myndi skipað sæti hans með öðrum röskum drengjum. Fór Illugi síðan til hirðar konungs, og gafst konungi vel að háttum hans og öllum hirðmönnum konungs. 
 Þá var England að mestu kristnað. Þenna vetur lét og Illugi skírast og svo allir hans skipverjar. 
 Að áliðnum vetri kom það til eyrna konungi, að víkingur sá frá Danmörk, er Uni hét og kallaður inn rauði, var þar við land kominn með Danaher. Hann herjaði landið og brenndi borgir og bæi. Veitti hann víða upprás með strandhöggum og ránum. Konungur vildi sem fyrst reka óvin þenna af höndum sér og leitar þess við menn sína, hver gerast vildi fyrirliði orrustunnar við Una. En er flestir létust þess ófúsir að berjast við hann og það spurðist, að hann hefði harðfengt lið og fjölmennt, varð engi til þess búinn. 
 Þá bauðst Illugi, að hann mundi freista að fara för þessa. “Er mér skylt, herra,” segir hann, “at veita yður það lið, er eg megna, fyrir yðar góðu viðtökur og vist í vetur.” 
 Konungur tók því þakksamliga. Litlu síðar bjóst Illugi með alla menn sína og býr skip sitt að öllu sem best. Konungur fekk honum eitt skip. Það var allvel búið að mönnum og vopnum. Sá hét Hávarður, er stýrði því skipi. Voru Bretar á því eingöngu. Þegar þeir eru til búnir, halda þeir brott. 
 Það er nú sagt, að þeir hitta Una fyrir utan Járnamóðu. Uni hafði þá þrjú skip, skipuð röskum drengjum af Dönum og Svíum. Var þar eigi að sökum spurt, og sló þegar í harðan bardaga. En sem þeir hafa skamma hríð barist, stökk Uni upp á skip Hávarðar og margir menn með honum. Þeir Uni og Hávarður eiga vopnaskipti saman og börðust harðliga. Lýkur svo viðureign þeirra, að Hávarður féll og hafði þegar bana. Síðan hruðu þeir skip hans. Illugi sér aðfarir Una og sótti á móti honum upp á skipið Hávarðar og þeir Þorviðarsynir þegar eftir honum. Þeir Uni snúa í móti. Varð þar hörð viðtaka og lengi ósýnt, hverir sigra mundu. Í þeirri hríð féll Krákur Þorviðarson og margir skipverjar Illuga. Við þá sýn bregður Illuga og sótti þá heldur harðfengiliga að Una. Þeir áttu hörð vopnaskipti og eigi lengi, áður Uni féll dauður niður með mörgum stórum sárum. Þá var helft fallin af hvorutveggja liði. 
 Nú stöðvast bardaginn, og gengu Danir og Svíar, þeir er eftir lifðu, á hönd Illuga, en hann gaf þeim grið. Fekk Illugi þar frægan sigur og herfang mikið. Síðan halda þeir á fund konungs. Aðalráður konungur fagnar Illuga vel og þakkar honum fyrir hreysti sína og framgöngu. Konungur gaf Illuga gjafir. Þar með voru herklæði góð. Fylgdi þeim atgeir, ið besta vopn, og það mælti konungur, að ekki mundi Illugi fyrir vopnum falla, meðan hann hefði atgeirinn og bæri hann í orrustum eða einvígum. Illugi þakkar konungi gjafirnar og allan þann sóma, er hann veitti honum. Kvaðst hann atgeirinn aldri mundu af hendi láta lostigur og kallaði hann Aðalráðsnaut. 
 Illugi var inn næsta vetur með konungi í miklu yfirlæti.

8. Hrakningur Illuga.
Þegar Illugi hafði verið tvo vetur með Aðalráði konungi, fýsir hann að fara til Íslands. Hann gengur á konungs fund og biður sér orlofs til Íslandsfarar. Konungur leyfir honum förina. Illugi bjó þá skip sitt og hafði á því fjörutigi manna. Og sem hann er búinn, kveður hann konung og lét út frá Englandi.
 En er í hafið kom, lögðust á andviðri mikil, og dreif skipið fyrir veðrum og stórum sjó bæði nætur og daga. Og svo kemur eitt sinn, að hjálmunvölur lestist til skemmda, en sigluásinn brotnar, og rekur hann útbyrðis og margt annað, er laust var. Þá eru þeir komnir að björgum miklum. Bar skipið undir klettanes mikið og hengibratt í sjó niður. Verður það þá sem nauðuligast, að Illugi getur beitt fyrir nesið og inn á vík eina litla, er skarst þar inn með nesinu. Menn fengu bjargast á land, en skipið meiddist til skemmda. Týndist og mikið af fjárhlut þeirra. 
 Það þóttist Illugi vita, að þá hefði rekið að óbyggðum, og það leiddi hann helst í grun sér, að vera mundu þeir komnir að Hellulands óbyggðum, þó eigi vissi hann það gerla. Þykir honum nú óvænliga á horfa um sitt ráð, skipið meitt til ófæris, fjárhlutir týndir að mestu og komið langt á haust fram, en vetur í hönd farandi. Vistaskortur var og auðsær fyrir fjörutigi manna, engi von til burtkomu, þar ekki var skipið. 
 Mönnum hans féllst þá hugur við öll þessi bágendi. En Illugi taldi hug í þá, sagði það ekki hraustra drengja að láta sér fallast hugur, þó menn komi í mannraunir, þar er óvænliga þyki á horfast. Illugi lætur þá menn sína hlaða skála mikinn, og vinna þeir að því með kappi. Þar var gnægð grjóts og viður hér og þar við sjávarströndina með björgunum. En á handvöðum varð víðast að kanna fjörurnar. Mátti og óvíða við koma skipsbáti þeirra, er enn var heill. 
 Það var og litlu síðar, að þeir Illugi sáu hval mikinn á floti og fengu róið hann til lands. Fengu þeir af honum mikla vist og góða. 
 Þeir sáu jafnan á kvöldin, að langt upp í hömrunum brann eldur. Þóttust þeir vita, að það myndi í hellum vera. 
 Það var eina nótt, að menn heyrðu hark mikið úti við skálann, en hann var þá fullger og menn allir inni. Þeir hlaupa upp og taka vopn sín. Varð Ketill Þorviðarson fljótastur út úr skálanum. Myrkur var á svart. Þá stóð þar úti fyrir dyrum jötunn, mikill vexti og illúðligur. Hann svarfaði í hvalþjósum þeirra félaga. Ketill hjó til hans, en jötunninn tekur hann höndum og brá honum undir stakk sinn og lagði þegar á rás upp til fjallanna. Ekki var þá Illugi við skálann í það sinn, og hafði hann róið daginn áður á fjörur við tíunda mann. Svo var karl þessi langstígur, að ekki fengu skálabúar sótt eftir honum, enda skorti þá alla áræði, þar Illugi var fjarverandi.

9. Illugi vinnur Krímgerði.
Illugi kemur heim til skálans. Þykir honum illa hafa til tekist, er Ketill var kominn í trölla hendur. Unir hann því allilla, er hann fekk eigi hefnt félaga síns. Var hann nær því eirðarlaus eftir þenna atburð. 
 Það var eitt kvöld, að hann biður menn sína alla að vaka við skálann um nóttina, því jafnan lét hann helming manna sinna vaka hverja nótt, eftir það Ketill hvarf. En sjálfur gekk Illugi með vopnum sínum upp í hamrana. 
 Brátt verður hann var við flagðkonu. Hún bar hvítabjörn dauðan á baki sér. Illugi hljóp eftir henni og þrífur til hennar. Þá kastar hún niður birninum og réðst móti Illuga. Þau glíma um hríð, þar til Illugi felldi hana á skessubragði. Hann þrífur þá í höfuð henni og ætlar að vinda hana úr hálsliðnum. Hún bað sér griða og býður trúnað sinn allan. Illugi lætur til leiðast og spyr, hvort hún vissi, hver tekið hafi Ketil, fóstbróður sinn, og drepið. 
 “Eigi er hann drepinn,” segir hún, “en í fjötrum er hann hjá Tjösni jötni, bróður Tagldar trölladrottningar. Á hann heima í Njórunnarhelli hér í Bláfjöllum.” 
 Illugi spyr, hví hann skyldi í fjötrum vera, - “eða skal ala hann til sláturs fyrir tröll?” 
 “Ekki ætla eg mikla átu í slíkum kögursveini,” segir flagðkonan, “og er annað í efni um hans hag. Tjösnir hefir numið til sín konungsdóttur af Írlandi inu mikla, þá er Kaðlín heitir. Hafið þér Skrælingjar kallað það land Hvítramannaland. En fyrir því að Kaðlín kvaðst aldri verða Tjösni unnandi nema með því einu móti, að hann nái á sitt vald manni þeim, er Illugi heitir og kallaður er Tagldarbani, vill hún fá hann til þess að ræða við hann til skemmtunar sér. En vilji hann ekki gera þessa bæn hennar, meðan tilhugalíf þeirra sé, muni hún lítt treysta ástum hans síðar. Það hefir hún einnig fyrir hann lagt, að hún skuli vera heitmey hans um tvö misseri. Sagði hún, að það hæfði dýrum höfðingjum, svo sem hann væri og hann ætti kyn til, og með þeim hætti væri hún gefin sem einni konungsdóttur sæmdi. Það hefir hún og einnig sagt, að týna skyldi hún sjálfri sér, mætti hún ekki halda virðingu sinni, og missti hann þá allar sínar nytjar. Tjösnir hefir þessu lofað henni og segir það vel á komið, að hann nái Illuga á sitt vald, þar sem hann sé systurbani sinn. “Veit eg víst,” sagði hann, “at Illugi er hér nú við land kominn.” það hefir Tjösnir sagt, að Illugi skyldi í fjötrum geymdur verða og á þann hátt skyldi hann unna Kaðlínu að ræða við hann sér til skemmtunar til þess tíma, er hann hefði fengið hennar. En ganga mætti hún að því vísu, að þá tæki hann til bóndaráða sinna, sem sér bæri, göfgum konungi og dótturmanni Konáls Írakonungs. Og strax sem hann hefði fengið hennar, gæti hann ekki lengur þolað þá skapraun að vita Illuga á lífi, og þá mundi hann deyða hann kvalafullum dauða. Ekki kvaðst Kaðlín mundu spilla fyrir sér svo göfigu og ágætu gjaforði, að hún þá bryti um þvert ástir þeirra með þverúð og óhlýðni, þar sem hann með hreysti og skörungsskap vildi hegna illmennum. Tjösni gast allvel að faguryrðum Kaðlínar og kvaðst gera mundu slíkt að vilja hennar. Hann gerði því gerningaveður að Illuga, og er hann vissi hann hér við land kominn, sendi hann Tausa, bróður sinn, að taka Illuga höndum og færa sér lifandi. En þá vildi eigi betur til en svo, að fyrir því varð Ketill, fóstbróðir hans, sem áður er sagt. Ketill sagði Kaðlínu, hver hann var, en hún bað hann fyrir hvern mun að leyna því. Sagði Kaðlín svo, að þeim Katli mætti það eitt að liði verða, ef Illugi fengi yfirstigið Tjösni.” 
 Illugi lét þá flagðkonuna upp standa og gaf henni líf, en biður hana að gera sig varan við, ef jötnar vildu fara að sér og félögum sínum. Hún hét Illuga því. Sagðist hún vera úr Njórunnarhelli og heita Hrímgerður, og alls væru með Tjösni þrjátigi tröll. Eftir það skildu þau tal sitt.

10. Illugi fæst við tröll.
Það var litlu síðar, að hundur einn mikill og ókenndur gó ákafliga mikið úti fyrir skáladyrum þeirra Illuga. Þá spratt Illugi upp og gekk út með vopnum sínum og kallaði “Hrímgerður !” Við það lúðraði rakkinn og hljóp á brott. Illugi þóttist þá skynja, að þetta væri viðvörun Hrímgerðar, og bað menn sína vopnast skyndiliga, því brátt muni þeir eiga von á gestum. 
 En það er frá Tjösni að segja, að hann kvaðst fara mundu að eyðileggja kvikendi þau, er komið hefðu þar á land með Illuga. En áður hann fór, sagði hann Kaðlínu og Katli frá fyrirætlun sinni, og hugði hann það Illuga vera, er Ketill var raunar. Ætlaði hann með því að skaprauna Illuga sem mest. 
 Kaðlín mælti: “Eigi hæfir þér, göfigi konungur og unnusti minn, sjálfum að leggja hendur á veslinga þessa eða Skrælingja, er þér svo kallið, né þeim bræðrum þínum og mágum mínum, Skrýmni og Tausa, og eigi heldur þeim miklu köppum, er mestir eru í hirð þinni, þeim Hrika og Hrotta, né meyjum gjafvaxta. Ættu þær að leika við kóngssonu eina, er eitthvert þrek væri í. og ekki myndi Konáll konungur, faðir minn, drepa svo niður virðingu sinni að fara sjálfur með kappalið sitt móti slíkum smámennum og veslingum, er allir yrðu að gjalti, ef þeir sæi minnst háttar þræl Tjösnis uppréttan standa.” 
 Tjösni gast vel að brúkyrðum og yfirlæti Kaðlínar. Sögðu jötnar hana gott konuefni, svo lítil sem hún væri, og miklu meiri væri hugur hennar en vöxtur. Mætti svo að kveða, að hún væri eigi annað en vitið eitt. 
 Tjösnir sendi þá tíu jötna, þá er minnst háttar voru. Hét sá Hengikjaftur, er fyrir þeim var. Brúsi hét bróðir hans. Hann var heitmaður Hrímgerðar. Hann fór og líka. Hrímgerður sendi rakka sinn á undan þeim til að vara Illuga við komu þeirra. Hún hafði og sagt Brúsa, heitmanni sínum, frá leyndarmáli þeirra Illuga og bað hann því á dreif drepa. Sagði hún honum, að það mætti þeim að gagni verða síðar, að því er sér segði hugur um. 
 Jötnar fóru nú til skálans, en Illugi og menn hans stóðu þar fyrir með vopnum sínum. Tókst þegar harður bardagi. Jötnar sóttu að harðfengiliga. Hét sá Frænir, er ákafast sótti að þeim. Var það í einu vetfangi, að hann drap tíu menn af Illuga, áður Illugi komst í höggfæri við hann. Leggur hann þá atgeirnum Aðalráðsnaut fyrir brjóst honum, svo út gekk um bakið. Eftir það drap hann Hengikjaft og þrjá aðra, og eigi létta þeir fyrr en dauðir eru allir jötnar nema Brúsi. Höfðu þau Hrímgerður dregið sig í hlé, meðan bardaginn stóð, og engan mann drepið. Illugi missti þar tuttugu menn sína, en hinir flestir sárir, er eftir lifðu. 
 Illugi bað þá Hrímgerði að verða eftir og gæta skálans og græða sár manna sinna, en sjálfur kvaðst hann fara mundu til hellisins og hætta til, hversu að færi. 
 Hrímgerður kvað svo vera skyldu sem hann beiddi og býður Illuga Brúsa sinn til fylgdar. Sagðist hún eigi nær sér mega taka, er hann væri mannsefni sitt. En góðra launa kvaðst hún vænta af Illuga, ef honum tækist giftusamliga að vinna jötnana. Illugi hét henni því, og skilja síðan.

11. Illugi vinnur Njórunnarhelli.
Nú býst Illugi með Brúsa til hellisins. Hann frétti jötuninn á leið sinni, hverrar liðveislu hann ætti þar von, er hann væri. 
 Brúsi svarar: “Ekki vil eg vopn bera móti nokkurum þeirra utan Tausa Tagldarbróður. Hefir hann mér jafnan illur verið, og spara eg hann hvergi. Ketil mun eg og leysa mega, ef þér mætti verða lið að því, en sjálfur máttu gæta þín fyrir hinum.” 
 Illugi lét vel yfir því og bað þeir færi sem hraðast. Nú koma þeir til hellisins. Gekk Brúsi fyrir, en Illugi síðar. 
 Brúsi mælir: “Ef þér þykir nokkuru skipta, hversu fundi ykkar lýkur, þá drag eigi lengi að vinna á Tjösna jötni. Fer þér verr annars.” 
 Brúsi brá sér þá í hellinn og höggur fjöturinn af Katli, en Kaðlín fekk honum sverð biturligt undan skikkju sinni. 
 En það er frá Illuga að segja, að þegar hann kemur inn, tvíhendir hann atgeirinn á Tjösni miðjan, og gekk í gegnum hann. Varð það hans bani. Því næst drap hann Hrika. Þá ærðust jötnar við þetta og sóttu að Illuga svo hart, að hann varð að hopa undan út úr hellinum. Í því kom Ketill að og hjó á öxl Hrotta. Varð það mikið sár, svo honum varð ónýt höndin. 
 Þá kemur Kaðlín fram í hellisdyrnar og heldur á spenntum boga. Hún skaut ör í auga þursanum, svo var hún vel bogfær. Þá ærist þursinn, svo hann vóð fram á vopn Ketils og hafði við það bana. Svo var Kaðlín beinskeytt, að hún skaut augu úr fjórum öðrum þursum. 
 Illugi og Ketill sækja og hart fram, og eigi léttu þau fyrr en dauðir voru allir jötnar. Þá varð Illuga litið við og sér, hvar Brúsi er í fangbrögðum við Tausa, og glíma þeir heldur harðliga með miklum sviptingum, svo allt gekk upp, er fyrir varð. En sem þeir Illugi koma þar að, geta þeir hlaðið honum. 
 En sem þessu var lokið, ætla þau öll að taka hvíld. Brúsi mælti: “Eigi mun öllu lokið enn.” 
 Og í sama vetfangi kómu þar að þeim tólf tröll, fimm þursar, og sjö flagðkonur. Hafði þetta hyski farið út til aðfanga. Skrýmnir var fyrir þeim og gekk í broddi fylkingar. Tröllin sjá vegsummerki. Þau verða við ófrýnilig og sækja að þeim Illuga. Verður þar bardagi í annað sinn og hálfu meiri en áður, svo voru tröllin ólm og áköf. Illugi gekk móti Skrýmni. Hann hafði skálm biturlega í hendi sér. Þeir börðust harðliga. Það var langa hríð, að Illugi kom hvorki á hann höggi né lagi, svo var hann óður og æfur. 
 Hin tröllin sækja að Katli og Kaðlínu. Verður Ketill forviða fyrir atsókn þeirra og kemur eigi vörn fyrir sig. Lýkur svo, að hann fellur þar við bergið af sárum og mæði. Kaðlín hrökkur inn í hellinn. Brúsi hleypur í hellisdyrnar og ver þeim inngöngu. En meðan á þessu stendur, hefir Kaðlín drepið tvær flagðkonur með boganum. 
 Nú er að segja af Illuga, að hann sækir að Skrýmni með mikilli hugprýði. Hann sér fall Ketils, fóstbróður síns, örvæntir sér nú, að hann fái yfirstigið þessi illþýði. Hann fyllist þá mikillar bræði og sækir svo hart að Skrýmni, að jötunninn hrökkur fyrir og allt fram á hamrana. Þá fyrst kemur Illugi á hann lagi og leggur atgeirnum í gegnum jötuninn svo sterkliga, að hann brotnar í sundur upp við falinn. En jötunninn fellur fyrir hamarinn ofan í gjá eina. Fór þar atgeirsbrotið með honum, og sá Illugi það aldri síðan. Svo var Illugi þá reiður, að hann barði tvo jötna til heljar með atgeirskaftinu. Hann tók þá sverð það, er Ketill hafði haft, og sækir að tröllum þeim, er eftir stóðu. Leið þá og eigi langt um, áður þau veittu þeim öllum bana utan einum, er beiddist griða. Veitti Illugi honum það. 
 Þá var Illugi svo móður eftir þessi þrekvirki, að hann var því nær sprunginn af mæði, en lítt var hann sár. Brúsi var og sár orðinn. 
 Þau Kaðlín koma þá til móts við Illuga, og varð þar fagnaðarfundur. Þóttust þeir Illugi eiga mikið að launa Kaðlínu, og þá hét Illugi því að flytja hana heim á Írland ið mikla til föður síns. 
 Illugi fer nú þangað, sem Ketill liggur, og sér, að hann er með lífi og má mæla. Þeir bera hann inn í hellinn, og bindur Kaðlín um sár hans. Hún var læknir góður og nákvæm við sára menn. Kemur þá svo fyrir aðhjúkrun hennar, að Ketill hressist smám saman. Dvöldu þau í hellinum eina viku, þar til Ketill verður ferðafær. 
 Þeir Illugi og Brúsi kanna hellinn og finna þar mikla dýrgripi. Illugi tók sumt, en annað gaf hann þeim Hrímgerði. 
 Síðan halda þau öll burt þaðan og koma heim til skálans. Þar verður mikill fagnaðarfundur með mönnum Illuga og þeim, og þóttust þá úr helju heimt hafa. Hrímgerður hafði grætt menn Illuga að heilu. Illugi leggur nú alla stund á að bæta skip sitt. Voru þau Brúsi og Hrímgerður honum hjálplig til allra atdrátta með við af rekum og hvali og birni til vistafanga. Verður þá svo fyrir fulltingi þeirra, að Illugi getur bætt skip sitt, svo það verður haffært.
 Líður nú veturinn, og er vorar, býst Illugi í burt þaðan. Gefur hann Brúsa og Hrímgerði alla þá fjármuni, er eftir voru, og skilja með vináttu. Settust þau að í hellinum, og eru þau úr sögunni.

12. Illugi brýtur skip sitt.
Illugi heldur nú á búnaði sínum og aflar sér vista eftir föngum, og sem þeir eru búnir, láta þeir út og leggja í haf. Þeir fá veður mikil, og velkti þá lengi úti. Var þeim og leiðin með öllu ókunn. Þessu næst lögðust á þokur, og vissu þeir aldri, hvar þeir fóru. Um síðir létti af þokunni. Voru þeir þá komnir á fjörð mikinn. 
 Kaðlín var sú ein, er þóttist kenna, að þau væri komin að landi, er í Skörum heitir undir Hlymreksheiði. Sagði hún, að þaðan væru afar miklar heiðar og mikið land til þess bæjar, er heitir á Hlymreka, þar er faðir sinn réði fyrir, og svo miklar torfærur, að ófært væri vegna stigamanna, er lægi á þeim heiðum. Hún sagði og einnig, að svo hafi þau borið mikið af leið, að þau hafi þurft að komast fyrir þann mikla óbyggða skaga, er þeir sjái fyrir austan sig og norðan, til þess að komast undir Hlymreka. 
 En við því fengu þeir eigi gert. Bar þá þar brátt að landinu, og verður þeim eigi ein bára stök. Skipið bar á grunn svo hart, að mestu leystist frá kjölurinn. Varð þar ekki við ráðið, því leiðin var þeim ókunn. Menn allir fengu borgið sér með hraustligum atbeina Illuga. Svam hann fyrst að landi með Kaðlínu, og síðan barg hann þeim af mönnum sínum, er dapraðist sundið. En sem allir voru á land komnir, gerði veður hvasst, og stóð á landið. Ina næstu daga geta þeir Illugi bjargað á land nokkuru af vistum úr skipsflakinu og öðrum fjárhlut og það þótt brim og boðar berði á Illuga öllum megin. Kómust þeir þá oft í mikinn háska. 
 Því næst byggði Illugi skála fyrir sig og menn sína undir felli einu í Skörum, er Kaðlín nefndi Tárafell. Þá rak og víða á land viðu úr skipsbrotinu. Hafði Illugi það til skálagerðar. Bjóst hann nú um, sem best hann kunni, og hafði miklar forhyggjur fyrir sér og mönnum sínum. Var svo og jafnan, að Illuga þraut aldri áræði í öllum mannraunum og varð aldri ráðafátt, er mest þyrfti við. 
 Illugi sá, að svo var illt til vista þar, sem þeir nú voru komnir, að engi líkendi voru til, að þar mætti lengi við haldast. En eigi voru veður mjög hörð. Tóku nú brátt að þverra þær vistir, er Illugi náði úr skipsbrotinu. Sá hann, að þar mundi ekki mega verða langsamar dvalir. 
 En nú verður að nefna fleiri menn til sögunnar.

13. Frá Hrafni Hlymreksfara.
Maður er nefndur Steinólfur og var kallaður inn lági. Hann var sonur Hrólfs hersis á Ögðum og Öndóttar, systur Ölvis barnakarls. Steinólfur fór til Íslands og hafði samflot við Geirmund herkonung, er kallaður var heljarskinn. Var á einu skipi hvor þeirra, kómu á Breiðafjörð og lögðust við Elliðaey. Þeir fréttu þá, að fjörðurinn var byggður á syðri strönd, en lítt eða ekki ið vestra. Geirmundur hélt inn á Meðalfellsströnd, en Steinólfur nam land þar inn undan frá Klofasteinum að Grjótvallarmúla og bjó í Fagradal. Hann gekk inn á fjallið og sá þar fyrir innan mikinn dal, viði vaxinn. Hann sá rjóður eitt í dalnum. Þar gerir hann bæ og kallar Saurbæ, því mýrlent var í kring. Síðan heitir svo dalurinn allur, en Torfnes, þar bærinn var byggður. 
 En er Steinólfur hafði einn vetur verið í Fagradal, voru honum horfin svín tvö. Tveim vetrum síðar fundust þau í dal þeim, er gengur suður úr Saurbæ, og voru tuttugu saman. Steinólfur fluttist síðan í Króksfjörð í dal þann, er síðan heitir Steinólfsdalur. Í þeim dal er Steinólfur heygður. 
 Steinólfur átti Eirnýju Þiðrandadóttur. Þorsteinn hét sonur þeirra, kallaður búandi, en Arndís dóttir in auðga. Þórður hét sonur Arndísar. Hann var faðir Þorgerðar, er átti Odd Vífilsson. Þau áttu þann son, er Hrafn hét, er síðar var kallaður Hlymreksfari. 
 Hrafn var gerviligur maður og skáld gott. Er hann óx upp, gerðist hann farmaður, og hélt skipi sínu til ýmissa landa, Nóregs, Danmerkur eða Englands. 
 Það var ið sama sumar, er Illugi Tagldarbani lét út frá Hellulands óbyggðum, að Hrafn Oddsson sigldi út frá Humru í Bretlandi og ætlaði til Íslands. Hann hafði spurt andlát Odds, föður síns, er búið hafði í Breiðuvík á Snæfellsnesi. Hrafn hafði þá í hyggju að láta af förum og setjast að eignum sínum á Íslandi. Hrafn hafði nær fjörutigi manna á skipi sínu. Það voru allt röskir menn og liðgóðir. En er Hrafn sótti hafið, fær hann stór veður, og rekur hann vestur í haf. En með því skip var gott, mannafli mikill og hraustur, fá þeir varist stórum áföllum. Þetta gekk, þar til þeir sjá land fyrir stafni. Ekki gátu skipverjar þekkt þetta land. Þá lægði og veðrið, og vill Hrafn halda að landinu, en skipverjar kváðu eigi fært fyrir grunnsævi. Þeir haldast þar við um stund og kasta akkerum. 
 Maður hét Hjarandi rauður, víkingur, er hafðist við á ýmsum löndum og herjaði um Austurveg og Vestureyjar. Hann lá á skipum vetur og sumar. Hjarandi var fæðingi í Svíþjóð. Þar var og ætt hans. Þetta sumar hafði Hjarandi herjað í Vestureyjum, Hjaltlandseyjum og Suðureyjum, og gert margt illt með ránum og spellvirkjum. Hann var á gnoð mikilli og hafði á henni áttatigi manna. Allir voru þeir víkingar og ránsmenn. Hjarandi hafði þá hlaðið skip sitt og heldur burt frá Írlandi og ætlaði til Danmerkur og þaðan til Svíþjóðar. En veður bægði honum allt vestur fyrir Írland. Síðan fær hann mikil veður, og stækkar sjóinn, og þá missa þeir alla sýn af löndum og rekur vestur í haf. Og að lyktum fá þeir hafvillur og vita aldri, hvar þeir eru. Þar kemur, að þeir sjá land fram undan sér. Er þá og lygnt orðið. 
 Nú sér Hjarandi skip skammt frá þeim. Það liggur fyrir akkerum. Þangað heldur Hjarandi og leggur skipi sínu á borð við. Það var Hrafn Oddsson, er lá úti fyrir Skörum, sem áður er sagt. Þeir Hrafn hittast að máli, og brátt kenndist hvor við annan. Hjarandi býður Hrafni tvo kosti. Sá eini kostur var, að þeir Hrafn selji honum í hendur allt góss, er á var skipi þeirra, og alla þá fjárhluti, er mest gersemi var í, eða berjast, ef þeir vilja eigi þenna þiggja. Hrafn vildi eigi kúgast láta, en skipverjar hans knurruðu illa við, kváðu sér stefnt í ófæru að berjast við svo mikinn aflamann. En Hrafn taldi hug í þá og biður menn sína vopnast og berjast, meðan auðið væri. Hjarandi segir, að sá mundi nú ráða verða, er ríkari sé. 
 Slær þar nú í bardaga með þeim. Vörðust þeir Hrafn og menn hans vel og hraustliga, en með því að liðsmunur var svo mikill, er Hjarandi hafði helming fleiri menn og betur búna að vopnum, hallast bardaginn á þá Hrafn, og falla menn hans hver af öðrum. Hjarandi réðst þá til uppgöngu á kaupfarið og menn hans eftir honum og felldu hvern um þveran annan. Lýkur svo, að þeir hruðu skipið gersamliga, svo engi stóð lífs uppi utan Hrafn. Þá verður honum það fyrir, að hann hleypur fyrir borð og steypir sér í kafið. Svam hann undan skipinu, er hann sá sér færi. Það var langt sund, þar til hann kemst í sker eitt. Þar skreiðist hann upp. Hrafn er þá þrotinn af langri sókn og vosbúð og má sér enga björg veita. Frá viðureign þeirra Hrafns og Hjaranda segir svo í Hlymreksför:
**
 Nú er að segja af Hrafni. Hann liggur í skerinu og þykist nú staddur vera milli heims og helju. Sér hann vísan bana. Skammt var til lands. Hann sér hús á landið upp. Því næst sér hann þrjá menn ganga frá húsinu ofan til sjávar. Honum kemur þá til hugar að gefa hljóð af sér, ef verða kynni, að hann fengi bjargir af þessum mönnum. Hann metur það við sjálfan sig af ótta fyrir því, að heyrast mundi á skipið til þeirra Hjaranda. En fyrir hvern mun vildi hann eigi, að Hjarandi fengi vald á sér. Enn var og Hrafni ókunnigt, hvaða mönnum þessir voru, er hann sá á landi, og leiddi í hug sér, að vera mætti þeir sé villimenn eða óþýði. En fyrir því að nú þröngdi svo mjög að honum, þá æpir hann um sinn. 
 Hús það, er Hrafn sá á landi, var skáli þeirra Illuga Tagldarbana, er hann var nýbúinn að smíða. Svo var það Illugi og tveir af mönnum hans, er Hrafn sá ganga til sjávar, og gengu þeir á reka. 
 Brátt heyrir Illugi ópið Hrafns, er skammt var brott. Hyggur hann þá að, hver vera muni, og verður hann þess bráðla vís. Þá sér hann einnig skipið þeirra Hjaranda. Illugi veit nú eigi, hversu þessu víkur við, en býst þegar að synda fram í skerið, því engi var skipakostur. Leggst hann fram og kemst á skerið upp. Illugi finnur þar Hrafn nær dauða en lífi. Kenndust þeir brátt, er þeir voru kunnigir áður og samlendir héraðsmenn. Illugi tók honum feginsamliga. Hrafn segir Illuga í fám orðum af ferðum sínum og viðureign þeirra Hjaranda allt til þess, er þá var komið hans ráði. 
 Illugi flyst til lands með Hrafn á herðum sér og ber hann heim til skála síns. Er þá Hrafni veitt öll aðhjúkrun, sú er föng voru til. Kaðlín græddi sár hans, og þá hressist Hrafn dag af degi og unir vel sínum hag, sem þá var komið. Segja þeir Illugi hvor öður um af ferðum sínum.

14. Fall Hjaranda.
Það er frá Hjaranda að segja, að hann litast um á landið upp. Hann sér skála Illuga undir fellinu. Ætlaði hann, að þar myndu bændabyggðir á landinu. Hann forvitnar að kanna byggðina og vænti sér fjárvonar. Hyggst hann að taka þeim strandhögg til vistafanga og ræna því, er þeir mætti komast með á brott. Þeir taka eftirbáta sína og róa til lands. 
 Illugi og menn hans sjá til farar þeirra og þóttust vita hvert erendi þeirra mundi vera. Þá voru þeir Illugi fimmtán saman. Þeir ræða saman Hrafn og Illugi. Sagði Hrafn mikinn liðsmun þeirra, ef víkingar kæmi allir til. 
 Illugi bað menn sína taka hug í sig og reka þá fjendur af höndum sér. “Væri vel þeir ætti til vor skapnaðar erendi,” segir hann. 
 Nú er að segja af Hjaranda, að hann heldur að landi með fimmtigi manna. Þá þeir koma að landi, ganga þeir Hjarandi frá sjó og stefndu heim að skálanum. 
 Illugi tekur vopn sín og menn hans og bíða við búnir. Hjarandi sótti að neðan með fylgdarmenn sína. Illugi sagði við menn sína, að þeir skyldu láta skálann gæta að baki þeim. En sem þeir finnast, tekst bardagi, stendur eigi lengi, áður þeir Hjarandi ná að umkringja þá Illuga og menn hans. Illugi sótti hart fram. Verða víkingar rýrir fyrir honum. Varð hann innan stundar sjö manna bani. Hrafn var lítt fær, barðist þó hraustliga og hyggst eigi geyma skulu sök í sefa. Illugi sækir fram í móti Hjaranda og átti við hann vopnaskipti. Leið eigi langt um, áður Hjarandi fellur niður örendur. Eftir það felldi Illugi menn hans sem hráviði. 
 Þeir Hrafn og Ketill sóttu og hart að mönnum Hjaranda. Taka þeir nú á flótta undan. Komast átta til sjávar, ná bát og róa brott og fram til skipsins, er þegar lagði frá landi á haf út, því byr var þeim í hag. Tveir menn urðu teknir höndum. Annar hét Ormur kallaður danski, hinn hét Geirleifur gauski. Þeir beiddust griða. Illugi veitti þeim það. Hinir voru allir drepnir, er eigi kómust undan með flótta. Sex menn féllu af Illuga.

15. Af Lófar dverg og Mellu tröllkonu.
Þegar Illugi sér, að engi kostur var að ná skipi Hjaranda og eigi varð þaðan komist sjóleið á brott, segir hann þann einn kost fyrir höndum liggja að leggja á Hlymrekaheiðar. 
 “Er oss engi vegur hér að dvelja,” segir hann, “er vistaföng eru þrotin og engi kostur að afla þeirra.” 
 Allir báðu hann sjá fyrir þeirra ráði og vildu hans forsjá hlíta. Þeir Illugi búast nú brott og yfirgefa skála sinn. Halda þeir af stað, og bar hver maður sinn vistamal. Þau ein vistaföng voru þá eftir, mundi þó eigi lengi endast. 
 Þar var með Illuga Kaðlín. Var hún eigi látin bera. Bætti Illugi vistabyrði hennar á sig og þar með tjaldi þeirra. Var hans byrði þyngst allra. Með honum var og Hrafn, Ketill, Geirleifur, Ormur danski, Bergur og Halli, Þórarinn og Gunnsteinn. Alls voru þeir tíu saman. Var þessi ferð heldur óríflig, er engi vissi deili á, hvert halda skyldi, torfærur ýmsar í ókunnu landi, er var fullt af stigamönnum og ræningjum og alls konar villidýrum. 
 Þau halda fram ferð sinni í þrjá daga, og ber ekki til tíðenda. Þau liggja í tjaldi hverja nótt, þá dagur er þrotinn. Ina þriðju nótt tjalda þau á heiðunum. Þá nótt var á hreggviðri og myrkur mikið. Þeir sofna fast og vakna aftur við það, að tjaldásinn brotnar á þá ofan og fellur tjaldið niður. Var svo að heyra sem tjaldið félli af höggi. Þeir Illugi hlaupa þá út. Niðamyrkur var á, svo eigi sást af fótum fram. En þegar kemur steinshögg á Berg og annað á Halla, menn Illuga, og verður báðum ærið til bana. Fekk Illugi eigi hefnt þeirra að því sinni, og ekki gátu þeir getið sér til um það, hver volli þessum ófögnuði. Þeir Illugi stóðu, það eftir var næturinnar, með vopnum sínum. 
 Illugi spyr Kaðlínu, hvað hún haldi um þennan vonda atburð. 
 Kaðlín mælti: “Þess get eg, að því valdi flagðkona sú, er Mella heitir, frændkona Tagldar. Mun hún hafa viljað hefna sín á Illuga, en ógerla veit eg um byggð hennar.” 
 Illugi fer nú af stað, er lýsa tók af degi, og halda þeir leið sína. Menn sáu, að Illugi var í illu skapi af missi manna sinna. Höfðu þeir Bergur verið skipverjar hans frá Íslandi og honum fylgisamir. 
 Um miðjan dag fyrirtekur Illugi að halda lengra áfram. Þá voru þau komin að klettum, eigi þó miklum. 
 Illugi segir, að tjalda skuli við þessa kletta, og sagðist mundu ganga þar upp. “Vil eg að gæta, hver stefna mér þykir tiltækiligust á leið fram.” 
 Þeir gera sem hann segir fyrir. Illugi gekk frá mönnum sínum. 
 Ekki hafði hann lengi farið, áður fyrir honum verður dvergbarn lítið. Illugi hljóp að því og tók það höndum. Barnið æpti við hátt og bað sér lausnar. 
 Illugi rennir gullhring á úlflið barninu og bað það segja föður sínum, að þetta gull sé frá Illuga Tagldarbana. “Mun eg og gefa föður þínum annað gull jafngott þessu, ef hann kemur á fund minn.” 
 Síðan lætur hann barnið laust. Það æpir af gleði eigi minna en áður, er Illugi tók það höndum. Barnið hleypur brott, en Illugi gengur þegar eftir, þar til barnið kemur að inni sínu, og er þá með mikilli kæti. 
 Illugi heyrir, að dvergurinn, faðir þess, ávítar barnið og lést mundu hirta það harðliga, ef það flakkaði út og færi með slíku gemsi, - “en útlendir menn eru hér nærri á ferð, er vel kunna að heyra hávaða þennan og hlátra.” 
 Þá mælti sveinninn: “Ek hitti mann. Hann tók mig höndum og gaf mér gull það, er eg hefi á hendi. Er það meira en meðalgersemi. Muntu ekki, faðir, slíka gersemi séð hafa, og er maður þessi inn tiguligasti. Fellur hárið brúnt í liðum ofan undan stálhúfunni, og öll glóa herklæði hans við gulli. Hann vill finna þig, faðir, og heitir þér jafnfríðri gjöf sem þessi er.” 
 “Mikið lætur þú af manni þessum,” segir dvergurinn, “og sýn mér gullið.” 
 Og er hann sá það, kvaðst hann eigi skynja, hversu þetta mátti vera um góðleik manns þessa og gjafmildi. Síðan gekk dvergurinn út mjög glaðvær og finnur Illuga. Hann heilsar á dverginn og gefur honum gullhring sýnu betri en syni hans. Dvergurinn verður léttbrýnn, svo að brýr hans fóru á hvirfil upp.
 Hann bauðst að launa Illuga því litla, er hann fengi orkað, - “eða áttu nokkurt það vopn, er gagn sé að?” 
 Illugi segist hér til hafa borgist við vopn sín - “en vel þykir mér að eiga von þinnar smíðar síðar og mun eg kjósa önnur laun af þér, Lófar minn” svo kvaðst dvergurinn heita. 
 “Hvað er það?” segir dvergurinn. 
 Illugi svarar: “Að þú segir mér, hvar Mellu flagðkonu er að finna, og veitir mér fullting að hefna harma minna á henni. Er mér á því grunur, að hún hafi valdið dauða manna minna.” 
 Lófar svarar: “Ertu töfraður, góður drengur, að ganga í trölla hendur og þar með í opinn dauðann? Er Mella flagðkona in versta viðureignar hér á öllum Hlymrekaheiðum.” 
 Illugi mælti: “Engum hlýðir að torvelda slíkt fyrir mér, hvað sem eftir kemur.” 
 Lófar mælti: “Lítið lið má eg þér veita, mun eg þó ljá þér tálgukníf minn. Hefi eg eigi annað hendi lengra, en mig uggir, að bíta muni, þó að önnur vopn bili.” 
 “Gott má sá, vel vill,” segir Illugi og tók við knífnum. 
 Lófar mælti: “Fara mun eg með þér til hellisins Mellu, en ekki má eg stórvirki vinna.” 
 Þetta lét Illugi sér vel líka. Þeir halda þá af stað. Gekk Lófar fyrir, og leið eigi langt, áður þeir koma að helli miklum. 
 Í því hlaupa út jötnar tveir. Það voru synir Mellu. Nefndi Lófar þá Skrögg og Skrám. Lófar hljóp í fylgsni, en Illugi gekk að Skrám og lagði til hans djarfliga. Lagið kom á hann miðjan og gekk í gegnum hann. Skröggur hefir járnfork í hendi og slær til Illuga, og stefndi á höfuð honum. Lófar varp þá steini, og kom á miðjan forkinn, svo höggið bar af Illuga, en forkurinn brast í tvo hluti. Þá hjó Illugi á öxl Skröggi og klauf hann að nafla. 
 Í því veður flagðkona fram með gaddakylfu mikla og sótti þegar svo hart að Illuga, að aldri þóttist hann í jafnmikla mannraun komið hafa. En það sá hann gerla, að hvert kylfuhögg hennar sló Lófar af með steinum sínum. En ekki beit sverð Illuga á Mellu. Hann tekur þá tálguknífinn og sér eftir lagi, þar til hann getur lagt honum í kvið skessunnar. Fylgir Illugi eftir laginu svo fast, að gengur á hol og skellir að skefti. Var það hennar bani. 
 Illugi þakkar Lófari góða fylgd. Síðan kanna þeir hellinn, finna þar marga dýrgripi, en allt það fé, er Illugi mátti eigi komast með, gaf hann Lófari, og skildu þeir með vináttu.

16. Illugi og Hrafn fella stigamenn.
Hrafni þykir Illuga dveljast alllengi á klettunum. Fer nú að rökkva af degi, en því höfðu þeir tekið eftir, að á því landi kom myrkur fljótar en á Íslandi. Hrafn fer nú að leita að Illuga og þeir með honum, Ketill og Ormur. En ekki höfðu þeir lengi gengið, áður þeir mættu Illuga, og varð þar fagnaðarfundur. Segir hann af ferðum sínum og svo, hvað hann hefir unnið, fóru við það til tjalds síns og sváfu af um nóttina. 
 Að morgni bjóst Illugi með mönnum sínum, og halda svo fram á leið, að þeir enn af nýju hafa þrjá náttstaði, svo að eigi ber til tíðenda í ferð þeirra. 
 Land það, er þau fóru yfir, var svo illt yfirferðar af mýrarflákum og foröðum, að við sjálft lá, að þeir færi þar niður og yrði fastir. Þar á milli voru klettar og hamrar svo brattir, að nær því var ókleift yfir að komast. Á nokkurum stöðum var skógkjarr mikils vaxtar, er enn var þeim in mesta tálman. Það þóttust þeir og vita, að land það var að öllu óbyggt að öðru en því, er þeir sá hér og þar villumenn, illra kosta á vöxt og ásýnd, er þeim varð eigi mein að til þessa tíma. En því heldur mátti svo að kveða, að þar væri fullt af ræningjum og stigamönnum, er hvervetna gera skaða mennskum mönnum í ránum og manndrápum. Það þóttust þeir Illugi og vita, að margt var þar af bergbúum og alls kyns flögðum í klettum og hömrum, er mein gerðu yfirför mennskra manna. En það sagði Kaðlín þeim, að byggð væri fyrir norðan og austan Hlymrekaheiðar, þar er Konáll konungur, faðir hennar, átti byggð, og byggðist það frá Írlandi, og nema þau fengi þangað komist, yrði það þeim öllum að aldurtila. 
 Nú er frá því að segja, að þann sjötta morgun, er þau vakna í tjaldi sínu, varp Kaðlín mæðiliga öndinni og mælti við Illuga: “Þungliga hafa mér draumar fallið í nótt, og ekki kemur mér á óvart, að eitthvað það mæti oss, áður þessi dagur er allur, er oss megi verða að miklum ófagnaði.” 
 Illugi kvað örlög þeirra ráða verða. 
 Kaðlín mælti: “Heyrt hefi eg, að tveir stigamannaforingjar sé hér á sunnanverðum Hlymrekaheiðum, heitir annar Beinir, en annar Stefnir, er margan hafa rænt fé og fjörvi. Hafa þeir oft veitt árásir Konáli, föður mínum, og gert honum mikinn skaða, fjárspell og manntjón. Eru þeir aldri færri saman en tvennar tylftir og stundum fleiri.” 
 Þau Illugi halda nú leiðar sinnar og heldur greiðliga sem jafnan, þá er þau máttu áfram komast fyrir torfærum. Líður nú á daginn. 
 Þá stingur Illugi við fótum og mælti: “Hér þykjumst eg sjá til sjávar, og mun það eigi réttrar leiðar.” 
 Kaðlín mælti: “Mér er á mikill grunur, að nú förum vér villir vegar, og mun til nokkurs leiða, er eigi skyldi á verra veg.” 
 Hrafn var manna skarpskyggnastur. Hann mælti: “Hvað mun valda? Mér sýnist limið bærast í skóginum og færist ávallt nær oss.” 
 Illugi mælti: “Má vera nokkuð sé oss geigsamligt. Tökum vopn vor og verum við búnir, ef nokkuð kann oss að höndum bera.” 
 Og innan skamms sjá þeir, að tuttugu og fjórir menn koma að þeim úr skógarrunna einum, alvopnaðir. Þetta voru þeir Beinir og Stefnir og félagar þeirra. 
 Beinir kastar kveðju á Illuga og mælti: “Þið hafið varnað góðan, fögur vopn og þar með fríða konu meðferðar. Eru það lög vor hér á heiðum úti, að þeir hafi varnað með höndum, er handsterkari verða.” 
 Illugi svarar: “Ófróður em eg um lög ykkar ræningjanna. Læt eg mig þau litlu varða.” Síðan bregður hann sverði sínu og segir: “Þenna lögmann læt eg dæma öll mál, við hvern sem er að eiga.” 
 Stefnir mælti: “Fullur er mannhundur þessi af forsi og dramblæti, og sækjum að þeim. Kann þá vera, að eigi frestist alllengi dómurinn.” 
 Og þegar tókst bardagi með þeim. Vörðust menn Illuga sem hreystiligast. Leið eigi langt, þar til að Beinir felldi tvo menn Illuga, þá Gunnstein og Þórarin. Við það verður Illuga skapbrátt og herðir svo sóknina að stigamönnum, að einn drepur hann tíu ræningja, og þá mætir hann Beini. Þeir börðust með mikilli grimmd langan tíma. Þykir Illuga ósýnt, hversu sá leikur fer. Hafði hann þá fengið þrjú sár. Illugi kastar þá vopnum sínum og ræðst á Beini svo sterkliga, að Beinir fellur og Illugi á hann ofan. Illugi tekur fyrir háls honum eigi sem þyrmsamligast og kyrkir hann til bana. Hrafn og Stefnir börðust tveir saman, og bárust sár á Hrafn, en þó kemur svo, að hann fær borið af Stefni, og lagði hann í gegn með sverði sínu. Hrafn var þá yfirkominn af sárum og mæði. Kaðlín hafði banað einum spellvirkja með bogaskoti. Þeir Ketill, Ormur danski og Geirleifur höfðu fellt fimm ræningja, en Illugi felldi þá, er þegar stóðu eftir, er hann hafði yfirstigið Beini. 
 Eftir það leitar Illugi að skála þeirra stigamanna og fann hann skammt frá sjó í einu dalverpi. Voru þar gnógar vistir. Þeir Illugi fluttust í þenna skála, og tók Kaðlín að græða þá Illuga og Hrafn. Þau Illugi dvöldust þann vetur allan í skálanum. Illugi heygði þá alla, er fallið höfðu. 
 Svo segir frá falli þeirra Beinis og Stefnis í Hlymreksför:
**
 Hér er sagt, að Stefnir væri Logason.

17. Ari Másson hrekst til Hvítramannalands.
Nú skal geta þess manns, er að miklu kemur við þessa sögu. 
 Úlfur skjálgi hét maður Högnason. Úlfur nam Reykjanes millum Þorskafjarðar og Hafrafells. Hann átti Björgu, dóttur Eyvindar Austmanns, systur Helga magra. Sonur þeirra Úlfs var Atli inn rauði. Hann átti Þorbjörgu, systur Steinólfs lága. Þeirra sonur var Már á Reykjahólum. Kona hans var Þorkatla, dóttir Hergils hnapprass, bróður Þrándar mjóbeins. Sonur þeirra Más hét Ari, er hér verður getið. 
 Þá er Ari óx upp, var hann mikill vexti og gerviligur og snemma líkligur til mikils höfðingja, ef honum endist auðna til og aldur. Og er hann var fulltíða, fekk hann konu þeirrar, er Þorgerður hét, dóttir Álfs úr Dölum. Þau áttu þrjá sonu, er hétu Þorgils, Guðleifur og Illugi. Frá þeim er komin mikil ætt og fjölmenn. Þórarinn hét maður, borgfirskur að ætt. Hann var Benteinsson, Benteinssonar frá Meðalfelli í Kjós, og systursonur Hallar-Steins. Þórarinn var farmaður og barst mjög á. Var hann kallaður Þórarinn ofláti. 
 Um þessar mundir byggðist Grænland, og voru sem mestar siglingar þangað. Þórarinn var á Grænlandi ein misseri. Kom hann út í Vaðli á Barðaströnd. Hann fór til vistar á Reykjahóla til Ara. Kunni Þórarinn frá mörgu að segja, er hann hafði víða farið. Þeir Ari Másson og Þórarinn sátu oft ræður saman um ferðir hans og siglingar. Kom því máli svo, að Ara fýsir að sigla til Grænlands og sjá þar landskosti, er mikið var af sagt. 
 Um vorið kaupir hann skip mikið og frítt af Austmönnum, er uppi stóð í Straumfirði, og ræður þar til háseta. Var það skip vel búið að öllu, bæði vistum og varnaði. Þórarinn ofláti bjóst til ferðar með Ara. Bræður tveir eru nefndir Grímólfur og Þórður, systursynir Þorgerðar, ungir menn og röskir. Þeir bjuggust með Ara. Enn eru til nefndir Már og Óleifur, heimamenn Ara, er fóru með honum. Alls voru á skipinu sextigi manna. Voru það allt hraustir menn og liðgóðir. Þorgerður skyldi eftir verða og synir þeirra, þar til Ari kæmi aftur. 
 Ari lætur út að miðju sumri og byrjar fyrst lengi vel, þar til þeir fá sýn af landi. Það var allt snævi þakið í sjó niður. Ari spyr Þórarin, hvort hann kenni þetta land. 
 “Óglöggt er um það,” sagði Þórarinn, “og mundi nær, að vér beitum við og könnum landið.” 
 Ari kvað eigi fýsiligt að dvelja við eyðimerkur og jökla, - “liggur annað við ferð vorri,” - sigla um hríð með landi fram, og þá koma þokur dimmar og þar næst ísrekald, og kemur þar, að eigi vita þeir, í hverja ætt þeir stefna. Velkjast þeir lengi sumars, svo eigi skorti á hundrað dægra. Tekur þá að hausta, veður að vaxa, en sjór að stækka og ókyrrast. En með því skip var traust, menn hraustir og vistabirgðir gnógar, og fyrir því bítur eigi fast á. 
 Það var eitt sinn, er skipverjar sjá land fyrir stafni. Verða menn því fegnir og beita þar undir. Veður var á hvasst, og stóð vindur á land. Þar voru sléttur miklar að sjá, en fjöll engi. Var því líkast sem landið lægi jafnt sjávarfleti. Það undraði þá, því svo mátti verða, að sjór gekk eigi á landið og yfir það í stormi og sjávargangi. Sker og flúðir voru þar fyrir. Kómu þar af boðar og grunnsævi. Þykir þeim eigi líkligt um góðar hafnir. Þeir kasta akkerum og skjóta út skipsbátnum og róa að landi. Komast þeir upp. Sá hét Jörundur, er fyrir þeim var. Engan sjá þeir mann og engi líkendi til byggðar. Þeir fara fram á skipið. Verður mikil umræða, hvert land það sé. En sem þeir hafa þar um mælt litla hríð, gerir á veður mikið, og þykir þeim ráð að forðast grunn og boða og láta út aftur. 
 Og er við það er, að þeir missa sýn þessa lands, sjá menn annað land af nýju. Á sama hátt var það og ið fyrra landið, sigla nú með því lengi og þar næst umhverfis, kenna skjótt, að það er eyland, ekki mikið. Landið var vogskorið og eigi ólíkligt til góðra hafna. Það verður þeirra ráð að leggja þar að, hitta góða höfn, færa nú fjárhlut á land, setja upp tjöld sín og búast um nokkurs vegar. 
 Þar eru þeir eigi svo lengi, áður þeir verða varir við menn. Þeir menn voru svo ósýniligir, að þeim þykir furðu gegna, svartir á hár og hörund og gjöltu sem hundar, en eigi verður þeim mein að þeim um sinn. 
 Brátt verða þeir Ari þess varir, að þar er skortur á vistaföngum, engi kvikfénaður og lítið sjávargagn, en vistabirgðir þeirra mundu eigi endast næsta vetur, ef eigi kemur þeim til bóta. Nú eiga menn ráðstefnu um það mál, þykir ósýnt til brottfarar, en illra kosta þar að dvelja á þessu landi. 
 Það var einn dag, að þeir Grímólfur og Þórður gengu frá tjöldunum með boga sína og örvarmæla og þrír menn aðrir. Svo líður sá dagur, að þessir menn koma eigi heim aftur. Þetta þykir þeim Ara kynligt og vill leita þeirra. Hann býr sig til göngu og þeir Þórarinn og Jörundur og tíu menn aðrir. Var þá orðið myrkt af nótt. En er þeir hafa gengið um hríð, heyra þeir óp mikið. Ari hvetur förina, þar til þeir koma að skógarrunna einum. Þar finna þeir þá félaga alla bundna á höndum og fótum. Þar finna þeir tuttugu Skrælingja, að því þeir hyggja, og tíu dauða, er fallið höfðu fyrir þeim félögum. En sem þeir Ari koma þar að, stökkva illvirkjarnir undan víðs vegar í skóginn. Þeir Ari elta þá og geta drepið sjö af þeim. 
 Nú koma þeir að mönnum sínum og verða þess brátt varir, að þeir eru allir dauðir og svo illa útleiknir með stungum og áverkum. að furðu gegnir. Mátti gerla sjá, að þeir hafa haft miklar píslir til dauða. Þetta þykir Ara svo illur atburður, að hann fyrirtekur að dvelja lengur á þessu landi. Þeir heygja menn sína og fara síðan til tjalda sinna. Ekki verða þeir við menn varir upp frá þessu, meðan þeir dvelja þar. 
 Nokkuru síðar býst Ari brott, og láta út. Var þá kominn vetur. Ógerla vita þeir, hvert stefna skal. Það eitt vita þeir um höfuðáttir, er þeir réðu af sólargangi. Á ýmsu lék um veðráttu. Eru oft kyrrsævi og þá stundum veður hörð. Að lyktum fá þeir veður svo mikið, að ekki megna þeir við neitt að ráða. Koma áföll stór, og standa menn í austri, svo mörgum dægrum skiptir. 
 Og þá er harðast lék, ber þá undir land, þar er fyrir voru boðar og blindsker. Veður var þá dimmt og ill sýn. Lýkur svo, að skipið ber á land og brotnar til ófæris. Menn komast allir lífs af, og mestöllum fjárhlut fá þeir bjargað. Í þessum háska sýndi Ari ið mesta hugrekki og liðsafla sér til bjargar og allir hans menn. 
 Menn færa nú fjárhlut sinn á þetta land og búast um til vetrsetu, því nú var eigi annar kostur fyrir hendi, er skipið var brotið. Ari lét menn taka til verks og byggir skála stóran. Þar í færa menn föng sín og allan varnað, er eigi var misstur. 
 Ari kannar þetta land og þykir sýnu betra en ið fyrra, en erfitt verður þeim til allra vistafanga og aðdrátta. Gnógt var villidýra, en ill fangs og stygg. Skógar voru miklir, en land óslétt með hæðum og klettum. 
 Þeir finna menn illa og rángjarna, og voru að jafnaði flokkum saman. Mátti svo að kveða, að engum hlut væri óhætt fyrir ráni þeirra og gripdeildum. Þessir menn voru ólíkir þeim inum fyrri. Þeir voru bjartari á hörund og betur limaðir. Af þeim kallaði Ari landið Hvítramannaland, og hefir svo heitið síðan. 
 En þetta var sama landið og Illugi Tagldarbani hafði fundið, sem áður er ritað.

18. Af Ara og Illuga.
Nú hafa þeir Ari Másson búið um sig, sem best þeir kunnu, og skortir ekki það, er þá þarfnar. Það eitt þykir Ara til mikilla óhægenda, er ræningjar og villumenn spilla fyrir þeim og ræna. Var þess engi kostur, að þeir fengi þá að sér laðað, hvorki með fégjöfum né blíðum orðum. Var það þeim og að tálman, að þeir skildu illa mál þeirra. 
 Það var eitt sinn, að nokkurir af mönnum Ara fóru til veiðifanga, og verður þeim gott til afla og skjóta mörg dýr, færa síðan dýrin heim að skálanum. Þetta var seint um kvöld. Að morgni, er menn vakna, er veiðin horfin, þykjast vita, að rænd er af landsbúum. Ari tekur vopn sín og fer með fáa menn frá skálanum og finna bráðliga átta ræningja í skógarrjóðri einu, og eru þar að sundra þýfið. Ari sækir að þeim með vopnum og drepur þá alla nema einn, er komst undan í skóginn. Síðan taka þeir vistir sínar og færa heim í skála sinn. En eftir þetta mæta þeir eigi árásum ræningjanna, og líður svo veturinn allur fram að sumarmálum. 
 Þá er það eitt sinn, að þeir Ari og menn hans verða við það varir, að ræningjar eru í skógi skammt frá skálanum, eigi allfáir. Það verður þeirra ráð að láta þá vera í náðum óáreitta, meðan þeir bæra eigi á sér til nokkurra illverka. 
 Eina nótt vakna þeir Ari við það, að menn eru úti fyrir skálanum, og vilja þeir brjóta upp lokur með buldri og hávaða og illum látum. Ari biður menn sína upp standa. Þeir gera svo og taka vopn sín. Var það jafnsnemma og ræningjar hafa brotið upp skálann. Ari eggjar menn sína að reka þetta illþýði af höndum sér. Ræningjarnir höfðu að vopni boga og örvar og lurka fyrir barefli. Ari og menn hans brjótast út úr skálanum. Sjá þeir þá, að þar er kominn hersfjöldi svo mikill, að fátt mundi skorta á tvö hundruð. Ari biður menn sína að halda saman fast og verjast eftir föngum. Slær þar í harðan bardaga, og verða ræningjar rýrir fyrir vopnum þeirra Íslendinganna. Voru þeir betur vopnaðir, en fyrir ofurefli liðsfjöldans falla menn Ara. Verða þeim skotin þeirra ræningjanna geigvænlig. Nokkurir menn særðust stórum örkumlum af kylfuhöggum. En svo lýkur þessum bardaga, að ræningjar lögðu á flótta og flýðu víðs vegar í skógana. Ari kannar lið sitt. Hefir hann þá misst tuttugu og fjóra menn, en þar lágu dauðir eftir af ræningjum nær því áttatigi. Menn binda sár sín og heygja þá dauðu. Nokkuru síðar létust fjórir menn af sárum, og fáir voru þeir, er ekki voru á einhvern hátt særðir og lemstraðir. 
 Ari hugsar nú sitt mál, lét þess von mundu á hverri stundu, þar til þeir væru allir dauðir fyrir ræningjum, en þótti úr vöndu að ráða, hvað upp taka skyldi, skip ekki til, en land ókunnigt og hættusamt yfirferðar. Hann tekur það ráð, að hann býr sig að kanna betur landið. Áður en hann yfirgefur skála sinn, skiptir hann nú mönnum sínum. Skulu tólf menn gæta skálans. Voru þeir fyrir þeim Jörundur og Óleifur, en sjálfur fór Ari við fimmtánda mann. Voru þeir með honum Þórarinn og Oddur. Kvað Ari svo á, að hann yrði nær viku burtu. Biður hann menn sína að vera vara um sig. 
 Nú lögðu þeir af stað og fara með sjó fram til austuráttar. Er landið jafnt sem fyrr og þykir eigi illa, að því er þeim líst. Fyrir þeim verða stigamenn og ránsmenn á víð og dreif, en eigi margir saman. Ekki sjá þeir merki til, að landið muni byggt vera af þeim inum siðaðri mönnum. En sem þeir hafa haldið á leið fram í fjóra daga, hverfa þeir aftur og fara þá aðra leið, þar til þeir koma heim að skála sínum. En þar var köld aðkoma. Skálinn var allur brotinn í grunn niður og spillt öllu fémætu og sumu rænt, en menn allir dauðir. Þar var valur fallinn. Skynja þeir, að ræningjar hafa valdið þessu illvirki, því þar lágu tuttugu og fimm líkamir spellvirkjanna. 
 Ara bregður mjög við þetta og þykir nú óvænkast sitt ráð og eigi líkligra en þeir fari allir á sama hátt, er eftir lifðu. Allur var vistaforði þeirra ónýttur. Var þá engi von þeir mætti þar við dveljast að svo búnu. Ari lætur heygja þá dauðu, og að því búnu halda þeir brott þaðan og þá með lausu ráði. Þóttist engi vita, hvert halda skyldi. Þeir höfðu tjald eitt, en vistir mjög litlar. Á þenna hátt halda þeir á land upp um heiðar og hálsa og óþrotligar torfærur. 
 Einn morgin vakna menn í tjaldi sínu við það, að á þá fellur tjaldið niður með miklum höggum og slögum. Þeir Ari verða ókvæða við þenna draum. Eftir mikil harmkvæli geta þeir brotist upp og náð nokkuru af vopnum, og eru þá fjórir menn dauðir eftir undir tjaldinu, en hinir sárir og lamdir. Þeir sjá þar umhverfis eigi færra lið en þrjátigi ræningja, og fara lemjandi með lurkum og kylfum og miklum óhljóðum. Þeir Ari og menn hans veita viðnám, sem best þeir kunna, og drepa marga menn. Og þar til gengur þessi leikur, að allir menn Ara eru dauðir nema þeir Þórarinn og Már og báðir þá sárir nær til ólífis, enda eru þá fallnir allir ræningjarnir utan tveir, er flýðu og komast undan í skóginn, og fær Ari eigi elt þá fyrir sárum og mæði. 
 Eftir þessar þrautir leggst Ari niður og hvílir sig. Stundu síðar stendur hann upp og kannar valinn og finnur þá Þórarin og Má með lífi. En enga björg má hann veita þeim og eigi sjálfum sér, svo var hann yfirkominn. Nú liggja þeir þar milli heims og helju. Víkjum nú sögunni til Illuga. 
 Það var einn morgun, að Kaðlín vaknar í skála þeirra í dögun og vekur Illuga og mælti: “Lítt hafa svefnfarir verið í nótt, og kynjar mig, ef eigi eru menn hér skammt á braut nauðugliga staddir.” Illugi spyr, hvaða mark sé að því. “Það,” segir Kaðlín, “að mig dreymdi á þá leið, að maður kæmi að rekkju þinni, Illugi, allur blóðstorkinn um höfuð og hendur, og bað þig fulltingis að reka harma sinna á óvinum sínum, er hér væru skammt á brott frá skála þínum. Var það að sjá á draummanninum, að hann bæri angur í hugskoti, og eigi síður var það á honum að sjá, að hann væri nær dauða en lífi. “
 Illugi mælti: “Fár veit tákn drauma sinna, en vilja hefi eg á því að hjálpa nauðstöddum mönnum, ef eg má við koma. Mun þetta ekki auðvelt við að ráða eða hvert skal eg fara?” 
 Kaðlín mælti: “Villtan draum skal vökumaður ráða, og mun eg sjálf fara á veg með þér.” 
 Illugi býst þegar og þeir Ormur danski og Geirleifur og taka vopn sín. Illugi biður þá Hrafn og Ketil gæta skálans. Kaðlín fer með þeim. Ekki hafa þau lengi farið, áður þau líta nýfallinn val, og var sem Kaðlínu væri þar vísað til. Þau kanna valinn, og þá rís maður upp og tekur vopn sín og býst að verja sig. 
 Illugi mælti: “Sit þú kyrr, maður, engir erum vér ófriðarmenn.” 
 Hann gerir svo. Illugi spyr þennan mann að nafni. Hann kvaðst Ari heita og vera Másson, íslenskur maður að ætt og uppruna. Illugi kennist við hann brátt, og verða þar fagnaðarfundir með þeim Illuga og Ara, er þeir voru samlendir menn, en fundust svo óvænt á fjarlægu landi. Þeir segja hvor öðrum í stuttu máli af ferðum sínum og tilburðum, og þykir báðum æfintýrum skipta um þarkomu þeirra og fundi á ókenndu landi. 
 Nú kanna þeir valinn og finna þá Má og Þórarin ódauða að eins. Þeir Illugi veita þeim þau hægendi, er þeir geta, og bera þá alla heim til skála síns. Kaðlín leitar þeim allrar aðhjúkrunar og leggur mikla stund á græðslu þeirra. Ari hressist brátt, en þeir Már og Þórarinn liggja í sárum fram á aflíðanda sumar, en verða þó heilir um síðir.

19. Brotinn Óblauðshaugur.
Það bar til þetta sama haust, að Illugi sá ljós brenna mjög svo fjarri, og sló á blám loga. Þetta var í lítilli fjallshlíð langt norður frá skálanum. Kvaðst hann ætla það vera munu vafurloga og brynni af fólgnu fé. Hann spyr Kaðlínu, hvort hún viti um nokkuð fólgið fé þar á heiðunum. 
 Kaðlín mælti: “Kallaður er hér Óblauðshaugur, er sagt hefir verið um, að í honum mundi fólgið mikið fé og vopn. En þar til er saga sú, að Óblauður hét víkingur, sænskur að kyni. Hann var í hernaði hvert sumar. En svo kom, að hann hafði friðland með Kerþjálfaði konungi Konálssyni, föðurföður mínum, en kappi sá, er Sörkvir hét, bað Ellisifar, dóttur Kerþjálfaðs. En fyrir því að honum var synjað meyjarinnar, dró hann alla þá liðsmenn undir sig, er honum fylgdu, því hann var landvarnarmaður konungsins, og nam hann þá meyjuna á brott, fór síðan á Hlymrekaheiðar og byggði sér skála og virki þar um kring. Það var ið besta vígi. Síðan gerði hann mörg spellvirki í ríki konungs með ránum og manndrápum. Fekk konungur aldri fang á honum. Konungur herjaði oft virkið Sörkvis, og háðu þeir margan bardaga, en svo lauk oftast viðskiptum þeirra, að konungur hafði ósigur og lagði á flótta. Þá tók konungur það ráð, að hann bauð Óblauði víking jarldóm og Ellisif, dóttur sína, ef hann fengi felldan Sörkvi. Óblauður bjóst þá með lið sitt móti Sörkvi. Konungur fekk honum Konál, son sinn, til fylgdar og margt annarra röskra manna. Sörkvir átti atkvæða vopn, brynju og sverð, er þóttu vera mikil gersemi. Mátti ekkert vopn bíta brynjuna. Nú varð harður bardagi með þeim Óblauði, og áttu þeir Sörkvir hörð vopnaskipti. Var það langa hríð, að eigi mátti sjá, hvor sigra mundi. Að lyktum kom svo, að Sörkvir féll dauður niður, en Óblauður varð banvænn af sárum. Hann var ristur á hol. og er hann vissi sig eiga skammt ólifað, bað hann þess Konál og menn sína að verpa þar haug yfir sig, er þeir börðust, og að leggja í haug með sér vopn þeirra Sörkvis beggja. Var það gert, sem hann beiddi, og haugurinn luktur rammliga.” Illugi bað Kaðlínu hafa þökk fyrir sögu sína. “Mundi það vera févon,” segir hann, “at rjúfa þann haug.” 
 Átti Illugi ráð við menn, hvort þeir vildi til hætta. Ari fýsti þess og fleiri. Kom þá svo, að þeir fóru að leita haugsins, og fundu þeir hann í dalverpinu. Hann var mikill að sjá og mjög svo rammger. Geirleifur var inn þriðji með þeim Ara. Taka þeir nú að rjúfa hauginn og komast að viðum inn fyrsta dag. 
 Illugi spyr þá félaga sína, hver vaka vilji á haugbrotinu um nóttina. Ari býðst til þess. 
 En er þeir ræða um þetta, kom þar til þeirra Ketill Þorviðarson, fóstbróðir Illuga, og kveður Illuga vilja skjáplast sér, er hann tók aðra menn sér til fylgdar, þá er nokkuð þrekvirki var fyrir höndum. “Viltu nú sem jafnan fyrr lítt unna mér frægðarinnar. Líkar mér eigi annað,” segir Ketill, “en að eg vaki þessa nótt á haugbrotinu.” 
 Illugi kvað hann ráða skyldu. “Hefi eg hér til viljað þér, Ketill, sem sjálfum mér.” 
 Ketill kvað hann satt mæla, - “er þú vilt þetta eftir mér láta.” 
 Nú gerist Ketill vökumaður, en þeir Illugi lögðust til svefns. Að morgni, þá lýsa tók af degi, ganga þeir félagar á hauginn. Þá liggur þar Ketill og er dauður. Allur er hans líkami blár og þrútinn, en enga finna þeir áverka. 
 Illugi mælti: “Það er þó að segja, sem er, að draugur þessi er atkvæðamikill, er hann verður mönnum að bana utan haugs síns.” Illugi varð svo styggur í skapi við þenna tilburð, að eigi mátti við hann mæla. 
 Síðan eftir þetta búast þeir að ganga í hauginn, þá er þeir hafa viðuna rofið. Skulu þeir báðir í hauginn fara, Illugi og Ari, en Geirleifur gætti festar. En er Illugi var að eins kominn niður, rís upp Óblauður og ræðst á hann. Illugi tekur harðliga móti. Ari brá upp vaxljósi og sér, hvar Sörkvir situr gnæpur upp við vegg, en svo brá honum við birtuna, að hann stökk upp og réðst á Ara. Hann tekur hart á móti. En í sama bili brýtur Illugi Óblauð á bak aftur og lætur þá kné fylgja kviði. En sem Óblauður er fallinn, kveður hann vísu þessa:
**
 Þá hefir Illugi tekið fyrir háls honum og kyrkir hann til dauða. Og í því brá Sörkvir Ara, svo hann féll. Illugi hleypur þar að og tekur báðum höndum undir kjálka Sörkvis, setur kné í bak og brýtur hann á bak aftur. Þá stóð Ari upp og var leikstirður af áþrifum Sörkvis. 
 Þeir taka allt fémætt úr hauginum, þar með vopn þeirra haugbúanna. Hlaut Ari vopn Sörkvis. Eftir það lögðu þeir eld í hauginn og brenndu allt upp að köldum kolum. Síðan eftir það þeir hafa þessi þrekvirki unnið, fara þeir heim til skála síns.

20. Bardagi við stigamenn.
Þeir Illugi og félagar hans eiga ræðu um það, hvort þeir skuli þegar yfirgefa skála sinn og freista að komast yfir Hlymrekaheiðar, er þeir væri ferðafærir, Már og Þórarinn. Fýstu sumir fararinnar, en aðrir löttu. 
 Þá mælti Kaðlín: “Eigi þykir mér það ráðligt að leggja upp ferð vora undir vetur, slíkur farartálmi sem er og torfærur sem verða munu á leið vorri. Vil eg það til leggja, að vér förum hvergi að svo búnu.” 
 Illugi segir það helst til liggja að sitja um kyrrt þann vetur, - “en mig uggir, að eigi megi svo búið standa. Munu eigi ræningjar né illvirkjarnir láta oss vera í friði lengi. Nú hefi eg þar um hugsað nokkuð, að vér verðum eigi berir fyrir árásum þeirra. Skal nú gera virki rammligt um skála vorn. Hér er skammt frá mikill skógur, er fá má til efniviðar.” 
 Þeir verða um þetta samráða og taka síðan til virkisgerðar. Gengur það verk fljótt, er menn voru öruggir og kappsamir, en efni nóg fyrir hendi. Að mánuði liðnum er því starfi lokið. Þetta virki var rammgert mjög. Nú setjast þau um kyrrt, og líður á veturinn. 
 Það var einhvern dag, að þeir Ari og Már og Geirleifur fara frá skálanum út á skóg að veiða dýr. Þeir fara víða um skóginn og elta dýrin. Hafa þeir skotið þrjú dýr og elta það fjórða, þar til þeir ná því, og nú færa þeir dýrið þangað, er in dauðu dýrin voru, en þá eru þau þegar horfin. Þykjast þeir nú vita, hver efni í séu hvarfinu, að ræningjar muni þau tekið hafa. Ganga þeir þar um kring og fara heldur tómliga, þar til þeir sjá, hvar fimm ræningjar eru á ferð og hafa með sér dýrin. Og innan skamms hafa þeir náð þeim og drepa þegar þrjá, en tveir flýja undan og komast í skóginn. Eftir það fara þeir heim með veiðina. 
 Líður svo nokkur tími. Þá er það síðar, að sénir eru nokkurir menn í skóginum í grennd við skálann. Eru ýmist fáir eða þá margir saman. Þeir fóstbræður gefa sig ekki að því. 
 Líður nú enn, þar til er þeir sjá nokkura nýbreytni við virkið. En það var á þann hátt, að tekið er að grafa í jörð niður inn undir virkið. Er svo komið áleiðis því verki, að litlu nemur að grafið sé inn. 
 Ina næstu nótt vakir Illugi og með honum þeir Hrafn og Þórarinn úti hjá virkinu. Þá koma ræningjarnir og ætla að halda áfram verki sínu. Myrkt var mjög og fyrir því sjá þeir Illugi eigi, hversu margir ræningjarnir eru. En það virðist þeim, að þeir muni vera allfjölmennir. Þeir Illugi berja á skjöldu sína og gera allmikið vopnaglamm, en við þann hávaða stökkva illvirkjarnir brott út í myrkrið og koma eigi meir það sinn. Illugi segir, að nú skuli vaka hverja nótt tveir og þrír jafnliga. 
 Einhverja nótt hafa þeir vöku á hendi Illugi og Geirleifur. Veður var á hvasst og myrkur mikið. Voru þeir ýmist úti eða inni í skálanum. Ofanverða nótt koma þeir út og sjá þá nýlundu, að virkið stendur í björtu báli allt umhverfis. Illugi vekur félaga sína. Þeir rísa upp, taka vopn sín og fara út að virkinu. Engan sjá þeir mann, en þegar mátti svo að kveða, að virkið væri brunnið til kaldra kola, svo var víða kveikt í því, og lá mjög nærri, að skálinn færi á sömu leið. Þeim verður við þetta felmt og segja svo, að eftir sé aðeins að brenna skálann og þá sjálfa með, utan Illugi, hann lætur sér fátt um finnast og segir svo, að þetta hafi eigi komið sér að óvörum. 
 Á áliðnum degi eftir um daginn segir Illugi félögum sínum, að þeir skuli vopnast, sem best þeir kunni. “Skulum vér ganga hér um kring og forvitnast um, hvort vér sjáum nokkura nýbreytni. Skal Kaðlín fara með oss.” 
 Nú gera þeir svo og fara út í skóginn. Þeir fara víða um kring og þó ekki svo langt burt, en er líður að kveldi, sjá þeir nokkura menn koma úr skógarrunna einum. 
 Illugi segir mönnum sínum, að þeir skuli liggja í fylgsni, svo illvirkjarnir sjái þá ekki. “Er oss þá hægra að taka ráð vort,” segir hann. 
 Nú sjá þeir, að ræningjarnir verða æ fleiri, er koma fram úr skóginum. Verpa þeir tölu á, er þeir hyggja alla fram komna. Verða þeir að tölu hundrað og sextigi. Þeir stefna allir heim að skála þeirra fóstbræðra heldur tómliga og skima í allar áttir. 
 Illugi segir, að nú sé engi önnur efni en halda á eftir þeim, - “og förum geyst, en þó varliga, því hér er margur um einn. Skulum vér ráðast að baki þeim og verja þeir nái að umkringja oss, en drepa sem flesta, er vér megum. Kaðlín skal vera í fylgsni og þó eigi fjarri oss.” 
 Þeir gera nú svo og renna hart. Vita ræningjar ekki fyrri af en þeir fá óhagliga bakslettu. Tekst nú harður bardagi, og ganga þeir félagar hart fram. Kvista þeir niður illvirkjana sem hrís í skógi. Skorti þá ekki vopn góð og verjur, en þó fá þeir mörg högg af kylfum þeirra. En er þeir hafa barist um hríð af mikilli grimmd, hleypur Illugi inn í miðjan flokk þeirra og höggur og leggur til beggja handa. Drepur hann þá svo marga ræningja, að þá felmtrar og leggja þegar á flótta. Þeir fóstbræður reka flóttann um hríð og fella þá enn marga. Er þá komið myrkur. Nú snúa þeir aftur og finna Kaðlínu, halda svo heim í skála sinn og binda sár sín. Hafði engi fengið banvæn sár.
 Um nóttina sofa allir í náðum nema Illugi, hann vakir einn og verður þó við ekki var. Daginn eftir ganga þeir félagar út og kanna valinn. Finna þeir þá dauða níutigi ræningja. 
 Nú segir Illugi, að hann vill, að allir þeir dauðu sé teknir og færðir heim að skálanum. Ekki skilja þeir félagar hvar til þetta heyrir. Nú gera þeir eins og Illugi biður og hafa það erfiði marga daga ina næstu. Eftir svo búið lætur Illugi reisa gálga og festa upp alla ræningjana eigi allfjarri skálanum. Verður sú sýn í fremra lagi geigvænlig. 
 Svo líður nú veturinn og kemur sumar, að aldri sjá þeir ræningjana koma sér í augsýn upp frá þessu og eigi heldur annars staðar, þar þeir fóru um skóginn.

21. Ari fær Kaðlínar.
Þegar sumar kemur, bjuggust þeir Illugi brott úr skálanum og tóku gripi þá alla, er þeir máttu með fara. Það var áform þeirra að komast austur yfir Hlymrekaheiðar til aðseturs Konáls konungs, föður Kaðlínar. 
 Nú halda þau ferðinni fram fimmtán daga samfleytt. Oft urðu þeir við varir stigamenn, er veittu þeim árásir, en fyrir snarræði Illuga og viturleik Ara komast þeir heilu fram og berja þá af höndum sér. Komast þeir fóstbræður oft í mikinn háska, en torfærur af skógum, vötnum og mýrafenjum voru svo miklar, að undrum sætti. Eigi því síður komast þeir fram um ókunnar heiðar og létta ekki fyrr en þeir ná til bæjar Konáls konungs. 
 Þar er þeim tekið með miklum fagnaði og eigi síður, er konungur vissi, að Kaðlín, dóttir hans, var í för þeirra og var frelsuð úr trölla höndum. Kormlöð, móðir Kaðlínar, hafði andast af helstríði eftir hvarf dóttur sinnar. 
 Konáll konungur þakkar nú Illuga með mörgum fögrum orðum fyrir frelsi dóttur sinnar og býður honum með sér að vera svo lengi sem hann vill og öllum hans félögum. Illugi þakkar konungi gott boð og kveðst það þiggja mundu. Konáll konungur hafði Illuga í miklum virðingum og sagði sem var, að hann var lífgjafi dóttur sinnar. Kaðlín sagði föður sínum allt um það, er á daga hennar hafði drifið, frá því hún var brott numin. Sagði hún af ferðum sínum og öllum þeirra þrautum. Féllst konungi mikið um það allt. Ari komst í mikla virðingu hjá Konáli konungi, því hann var maður vel að sér og höfðingligur, kunni vel að semja sig að siðum tignarmanna. Hann var og manna vinsælastur. 
 Nú líður á veturinn. Sjá menn þá, að Ari tekur fáleika nokkura. 
 Konungur finnur það og heimtar Ara á málstefnu heimugliga og spyr, hvað valdi fálæti því, er hann hafði um hríð, - “eða þykist þú eigi vel haldinn hér hjá oss?” 
 “Eigi er það,” segir Ari, “en mig heldur til brottfýsi. Vildi eg komast út til Íslands, og á eg þar mikla heimvon.” 
 “Svo ert þú skilinn við ferðir þínar,” segir konungur, “að þig heldur eigi til að girnast aðrar verri. Mun eg gera þig hér mestan mann, ef þú vilt vera kyrr hjá oss.” 
 Ari mælti: “Svo em eg hér haldinn, að eigi verður við aukið um virðingar og metorð.” 
 Konungur mælti: “Eg mun gifta þér Kaðlínu, dóttur mína, með miklu fé og ríki eftir mig, og mun það kallað sæmdarboð ótignum manni.” 
 Ari þakkar konungi og segir nú, að þann kost vill hann upp taka. “Get eg, að hér af leiði það, að eg muni eigi hyggja til Íslands framar.” 
 Þetta fór fram, að Ari fær Kaðlínar, og er haldið brullaup þeirra með mikilli vegsemd. Gerist Ari handgenginn Konáli konungi og unir vel sínum hag.

22. Orrusta á Hlymdalaheiði.
Maður er nefndur Melbrigði. Hann var jarl í ríki Konáls konungs. Hann var sonur Nolls jarls, bróður Kerþjálfaðar konungs, föður Konáls konungs. Þeir konungur og Melbrigði jarl voru bræðrungar að frændsemi. 
 Melbrigða jarli þótti ríki sitt lítið, það er þeir höfðu haft frændur. Jarl var mikils metinn og auðigur og hermaður inn mesti. Bær hans hét í Hlymdölum. 
 Jarl átti son þann, er Svarinn hét. Hann var inn mesti fullhugi og hreystimaður. Kvongaður var hann og átti Grélöðu Ótryggsdóttur. Hann var sonur Sörkvis víkings og Ellisifar, dóttur Kerþjálfaðs konungs, sem áður var frá sagt. 
 Ótryggur var engi vinur Konáls konungs, frænda síns, og þóttist eiga að hefna á honum Sörkvis, föður síns, er hann var í aðför að honum, er hann féll, og virti það einskis, er Sörkvir hafði farið illa að ráði sínu. Kom það svo, að þeir frændur allir gerðu sig bera að fjandskap við Konál konung og vildu reka hann frá ríki. Gerðu þeir sér handgengna flesta höfðingja í ríkinu. Um þessar mundir var Konáll konungur krankur. Var hann maður gamall orðinn og miklu eldri en Melbrigði jarl. 
 Þeir frændur draga saman mikið lið og búast til bardaga móti Konáli konungi. Þykir honum þá óvænkast sitt ráð. Skorti hann liðsafla móti slíku ofurefli sem til móts var. 
 Þeir Illugi og Ari voru þá með Konáli konungi. Kómu þeir að máli við konung og bjóða honum að fara með þann her, er fengist gæti, móti Melbrigða jarli, en þótt konungi virtist það mikil hættuför og lið þeirra fátt í móti slíku ofurefli, virðist honum það þó eitt fyrir liggja að verjast, meðan auðið er. 
 “Mun eg því taka boði þessu með þökkum,” segir hann. “Ætti eg að virða drengskap ykkarn og hættu þá, er þér leggið út í mín vegna.” 
 Þeir búa nú lið sitt. Gerist Illugi höfðingi fyrir öllu liðinu. Hann hafði sextán hundruð manna, vel búna að vopnum. Þegar þeir voru albúnir, kvað Hrafn vísu:
**
 En er þeir Illugi koma á miðja heiðina á velli þá, er heita Hlymjandar, sáu þeir her Melbrigða jarls. Hafði hann eigi færra lið en tuttugu hundruð. Þar slógu hvorir tveggja hertjöldum sínum og lágu í þeim um nóttina. 
 En að morgni, er vígljóst var, fylkti Melbrigði jarl liði sínu og hafði þrjár fylkingar. Hann réð sjálfur miðfylkingunni og Svarinn, sonur hans, með honum. Þar réðst Illugi á móti með sína sveit. Annarri fylkingu réð Ótryggur Sörkvisson. Móti honum gekk Ari Másson. Inni þriðju fylkingu réð sá kappi, er Kórmakur hét. Skyldi Hrafn fylkja honum á móti. 
 Því næst æptu Hlymdælir heróp, og tókst harður bardagi með skotum og spjótalögum. Var það fyrst lengi, að ósénn var sigurinn, en liðsmunur var mikill. 
 Illugi sækir nú fram í fylking Melbrigða jarls svo harðfengiliga, að allir hrukku fyrir honum. Fylgdu honum vel allir hans menn, þeir er röskvastir voru. Illugi fór svo geystur, að allt sækir hann fram að merkjum Melbrigða jarls. og er herinn hvorratveggju stendur jafnt að vígi, eru fylkingar svo þykkar og styrkvar, að á Illuga standa kesjur og örvar öllum megin. og þá sér hann Melbrigða jarl undir merkjum sínum. Hann eggjar jarlinn þá að koma fram í móti sér með miklum fáryrðum, er eigi eru hér sögð. En er þetta heyrði Melbrigði jarl, stenst hann eigi þau ákvæði og sækir fram í móti Illuga með mikilli grimmd og bræði. Og er hann kemur í höggfæri, hjó hann til Illuga með sverði svo hart, að þegar klauf hann skjöldinn í tvo hluti, og var hann ónýtur. Illugi reiðir sverð sitt og slær undir sverð jarlsins, svo það hraut úr hendi honum langt fram á völlinn. Illugi reiðir sverð sitt öðru sinni og hjó á háls Melbrigða jarli, svo af tók höfuðið. 
 Þegar Svarinn sér fall föður síns, sækir hann fram í móti Illuga. og sem þeir mættust, verður hörð viðureign þeirra, er hvorrtveggi var afburðarmenn til vígs og miklir kappar. Hrukku allir frá þeirra stóru höggum. Sagði Illugi svo síðan, að aldri kom hann í slíka mannraun við einn mann sem Svarin. En þó lauk svo viðskiptum þeirra, að Svarinn féll til jarðar með mörgum og stórum sárum. 
 Þá kvað Svarinn vísu, er menn segja, að yrði að áhrínsorðum.
**
 Eftir það deyr Svarinn. Og þegar leggur sú fylking Hlymdæla á flótta. 
 Nú er að segja frá þeim Ara og Ótrygg, að lið þeirra barðist harðfengiliga. Féll margt af hvorutveggjum, þar til Ari mætir honum í miðri fylkingu. Ótryggur var kappi mikill og harðger. En áður en Ari fór að heiman, hafði Kaðlín gefið honum brynju þá, er eigi festi vopn á. Var Ari og sjálfur röskur maður til vígs. Nú berjast þeir Ótryggur langa hríð, þar til skjöldur Ara ónýttist af höggum Ótryggs, en eigi beit á brynju Ara. Berast þá sár á Ótrygg, og lýkur svo, að hann féll fyrir Ara og var þegar dauður. En af Ara er það að segja, að hann var óvígur af mæði og fellur þar eftir í óvit. 
 Þess er nú að geta, að Kórmakur sótti fram í móti Hrafni og sá kappi, er Hallur hét. Hann mætir Hrafni í bardaganum, og berjast þeir lengi, þar til Hallur féll fyrir Hrafni. Þá sækir Kórmakur fram með miklum höggum. Hann mætir Geirleifi gauska og hjó hann banahögg. 
 Þá kemur þar að Illugi og gengur í móti Kórmaki. Þeir berjast fyrst lengi hart og hraustliga, þar til Kórmakur fer á hæli fyrir höggum Illuga. Þetta gengur, þar til Kórmakur kastar vopnum sínum og bað sér griða. Illugi veitti honum það og segir hann koma skyldu í staðinn Geirleifs. 
 Nú leggja allir Hlymdælir á flótta, þeir er eftir lifðu, en nokkurir voru handteknir. Voru þeim grið gefin. Þá hefir Ari fengið vit sitt og var inn hressasti. Fá þeir Illugi þar frægan sigur. Þá kvað Hrafn vísu þessa:
**
 Síðan halda þeir Illugi heim til konungsbæjar. Konáll konungur fagnar þeim með mikilli gleði og þakkar þeim frægan sigur. Er þá fagnaðaröl drukkið í móti þeim. Segir konungur svo, að aldri megi honum vinnast, að hann launi Illuga alla liðveislu hans og drengskap við sig, sem vert sé. 
 Konungur talar við Illuga og býður honum ríki mikið í sínu landi og nafnbætur. Kveðst hann mundu gefa honum ríki í Hlymdölum og þar með jarlsnafn. 
 Illugi bað hann þökk fyrir hafa góð boð, en segir það hugboð sitt, að eigi fái hann fest þar yndi svo búið. “Liggur minn hugur allur til Nóregs og þaðan út til Íslands,” segir hann. “Vildi eg, að mér mætti auðnast að bera bein mín á landi feðra minna. Þykir mér, herra, nær standa Ara Mássyni, dótturmanni yður um, að taka forræði yfir Hlymdölum og þar með jarlstignina.” 
 Konungur segir hann ráða skyldu. Verður það nú síðan, að Ari fór til Hlymdala með konu sína, Kaðlínu, og tók þar við forræði yfir þeim héruðum, er þar til heyra. Skildu þeir Ari og Illugi með vináttu. 
 Þau Illugi og Kaðlín minnast að skilnaði. Höfðu menn það á orði, að henni mundi þótt hafa allmikil eftirsjá að Illuga og hún mundi hafa vænst þess ráðs, þar hann var. En engi má við örlögum gera. Sáust þau Illugi aldri síðan, og eru þau Ari og Kaðlín úr sögunni.

23. Fall Kórmaks.
Illugi dvaldist nú með Konáli konungi in næstu misseri í inum mestu virðingum. Gerðist Kórmakur Hlymdælakappi fóstbróðir hans, og var kært með þeim. Unir Illugi sér vel fyrst lengi, en síðan þóttust menn finna, að skaplyndi hans breyttist til þunglyndis. Sögðu sumir menn, að honum væri mikil eftirsjá að Kaðlínu, því oft minnist hann hennar, en aðrir báru á móti því og kváðu það ekki vera, en farfýsi hans landa á milli væri svo mikil, að hann mætti eigi kyrr vera langdvölum. 
 Hrafn kom að máli við Illuga og bað hann fara til Ara Mássonar og vera með honum. “Mun eg með þér fara,” segir hann. 
 Illugi tók því fyrst líkliga, en síðan kvaðst hann eigi þar til skap hafa að sinni, og fórst það fyrir. 
 Á næsta vori bjó Illugi knör mikinn, er Konáll konungur hafði gefið honum með miklum fjárhlutum, er hann átti, því hann var auðigur orðinn af lausafé. Sagði hann það búa undir ferð sinni, að hann vildi halda til Englands á fund Aðalráðs konungs, vinar síns. Konungur veitti honum orlof til ferðarinnar, en bað, að hann kæmi til sín aftur. Illugi hét konungi því, ef honum endist líf til. Allmjög þótti Konáli konungi fyrir að sjá af Illuga. Skilja þeir með miklum kærleikum og sáust aldri síðan. Með Illuga fóru þeir Hrafn og Kórmakur, Már og Þórarinn ofláti og Ormur danski. Vildu þeir aldri við hann skilja. 
 Þegar byr gaf, lögðu þeir í haf. Gengur nú ferð þeirra greiðliga og koma skipi sínu undir Skotlandsfjörðu. 
 Hávarður hét maður. Hann var víkingur, illur viðureignar, kallaður harðbeinn. Hann hafði verið hirðmaður Aðalráðs Englakonungs. Þeir urðu missáttir, og fyrir því stökk Hávarður úr landi og safnaði að sér miklu liði og illu. Gerir hann nú mörg spellvirki í ríki Aðalráðs konungs og á hans mönnum. Hann hafði þrjú skip, vel skipuð að mönnum og vopnum, og lið harðfengt. 
 Svo ber undir, að Illugi mætir Hávarði fyrir framan Skotlandsfjörðu. En sem þeir finnast að máli, spyr Illugi, hver sé foringi þeirra. Þeir segja sem var og það, að Hávarður sé útlagi Englakonungs. Hávarður spyr, hver fyrir ráði skipinu. Hann kvaðst Illugi heita. 
 “Ertu þá Illugi sá, sem nefndur hefir verið Tagldarbani?” segir hann. 
 “Svo hefi eg verið kallaður,” segir Illugi. 
 “Þá býð eg þér bardaga,” segir Hávarður, “því vera mundir þú hirðmaður Aðalráðs konungs um hríð.” 
 “Hvað gefur þú mér að sök að því?” segir Illugi. 
 “Eg vil hafa líf þitt sem allra annarra manna Aðalráðs konungs,” segir Hávarður. 
 “Ekki telst eg undan bardaga við þig,” segir Illugi, “ef við værum jafnbúnir, en mig uggir, að hér sé liðsmunur mikill. Muntu eigi vilja níðast á mér og mönnum mínum.” 
 “Eigi mun eg að því fara, þó þú skjögrir af hræðslu fyrir óorðnum hlut,” segir Hávarður. 
 Illugi reiddist hrakyrðum hans og biður menn sína búast við bardaga. Nú leggja þeir borð við borð, og tekst orrusta með þeim. Skjótt finna þeir Illugi, að erfið verður sóknin og harðfengt lið við að eiga, það er með Hávarði var. Þá kvað Hrafn vísu:
**
 Nú verður bardagi inn harðasti. Orkast seint á mannfallið, þar til Illugi hleypur svo sem kólfi væri skotið upp á skip Hávarðar, það er hann var sjálfur á, og þegar eftir honum Kórmakur, Hrafn og Þórarinn. Þeir ryðjast um fast og fella margan mann. Allir sækja þangað, sem þeir fóstbræður eru, og verður þá vopnaburður svo mikill á skipinu, að þeir fóstbræður fá eigi viðnám veitt. Illugi stökkur þá öfigur ofan á skip sitt og Þórarinn þegar eftir honum. Hrafn varð eftir á skipinu og Kórmakur. Fá víkingar slegið hring um hann og lögðu til hans mörgum spjótum senn. Féll hann þar við góðan orðstír eftir drengiliga vörn og lét líf sitt. 
 Illugi saknar þeirra Kórmaks og Hrafns. Við það verður hann styggur og ær. Og litlu síðar rennur hann upp á skip Hávarðar í annað sinn og nokkuru síðar þeir Már og Þórarinn. Illugi finnur Hrafn á skipinu, nær óvígan af sárum og mæði, og þá veit hann, að Kórmakur er dauður. Illugi hleypur aftur á skipið og höggur til beggja handa. Missir margur maður líf sitt fyrir honum. Hávarður eggjar menn sína og sækir á móti Illuga. Hann mætir þeim Má og Þórarni. Hávarður leggur sverði sínu gegnum Má, og féll hann dauður. Þá kom að Illugi og hjó í höfuð Hávarði, svo í heila stóð. Féll hann dauður niður. 
 Eftir það gerir Illugi harða hríð að víkingum. Léttir hann eigi fyrr en hroðið er skipið. Þá hafði Ormur danski og menn hans að mestu hroðið hin skip Hávarðar. En þeir, er eftir lifðu, báðu sér griða. Veitti Illugi þeim það. Hrafn hafði sár mörg, en engi banvæn. Illugi og menn hans binda sár sín og taka hvíld eftir mikið erfiði.

24. Bardagi við Snæúlf og fall hans.
Illugi býst nú þegar að sækja á fund Aðalráðs konungs. Hafði hann nú þrjú skip og knör sinn það fjórða. Hlugi gefur Hrafni langskip það, er Hávarður stýrði, og tók hann það til forráða. 
 Nú sigla þeir suður fyrir Skotlandsfjörðu og eigi lengi, áður þeir mæta fimm skipum. Þessir frétta hverir aðra að nöfnum. Illugi segir til sín. En fyrirmaður hinna kvaðst Snæúlfur heita og vera sænskur að ætt og uppruna, en hafa legið í víking mestan hlut ævi sinnar. Snæúlfur býður Illuga tvo kosti, að láta af hendi skip sín og fjárhlut allan og fara slyppur á land eða berjast að öðrum kosti. 
 Illugi kjöri að berjast. “Hefi eg eigi runnið fyrir neinum til þessa,” segir hann, “og skal svo enn verða.” 
 Þeir brjóta hvorrtveggi upp vopn sín, leggja randir saman og berjast. Illugi berst sem fyrri allra fræknligast. Verður þar hörð sókn og mannfall mikið, en þó drjúgum meira af Snæúlfi. Illugi gengur upp á skip Snæúlfs og þeir Þórarinn og Ormur danski. 
 Halli hét stafnbúi Snæúlfs, mikill fyrir sér og vel vígur. Hann sótti fram á móti þeim fóstbræðrum og mætir Ormi danska. Þeir berjast með mikilli grimmd. Lýkur svo þeirra viðureign, að Ormur fellur dauður niður eftir hrausta vörn. 
 Þetta sér Illugi og verður skjótur til móts við Halla. Þeir berjast um hríð, og vinnur Illugi eigi á honum. Við þetta allt saman verður honum skapbrátt og kastar vopnum sínum og ræðst á Halla. Kennir þar aflsmunar, og fellur Halli á bak aftur eigi svo hagliga, því lengi lá hann í óviti eftir fallið. 
 Þá er Snæúlfur kominn að Illuga með reiddu sverði og stefndi á hann miðjan. Þórarinn er nærstaddur og brá skildi fyrir höggið. Sverðið rífur skjöldinn ofan í mundriða, en oddurinn snart kviðinn og rann á hol. Þórarinn féll við áverkann og var þegar í óviti. Illugi er þá upp staðinn og nær eigi vopnum sínum. Verður honum það fyrir, að hann ræðst á Snæúlf. Glíma þeir eigi lengi, áður Snæúlfur fellur. Snæúlfur bað sér griða. Illugi svarar engu, en greyfðist niður að honum og bítur sundur barkann. Lét Snæúlfur þá líf sitt. 
 En er svo var komið, höfðu fjögur skip Snæúlfs höggvið úr tengslum og flýðu undan, en þeir menn, er voru á skipi Snæúlfs, beiddust griða. Illugi veitti þeim það. 
 Nú fer Illugi til Þórarins, þar er hann lá, og vill leita honum bjargar, en þá er Þórarinn dauður. Þá fer Illugi þangað, er Halli lá. Hefir hann þá raknað úr roti og hefir við sitt. 
 Illugi var mjög þungbúinn. Hann mælti: “Vilt þú, Halli, grið þiggja og félagskap við mig?” 
 Halli þakkar honum boð sitt, - “en eigi þarf um það að tala,” segir hann, “því líf mitt er á förum. Mun eg eigi falla fleiri föll en þetta héðan af.” Halli lifði þrjú dægur og andast síðan. 
 Eftir þessi stórvirki heldur Illugi fram ferð sinni og þeir Hrafn á skipum sínum og hitta Aðalráð konung í Járnamóðu. Konungur hafði þá spurt afdrif Hávarðar, útlaga síns, og svo, hver hann felldi. Konungur tekur móti Illuga með mikilli blíðu og þakkar honum fyrir dráp Hávarðar og býður Illuga til hirðvistar með sér um veturinn og þeim Hrafni báðum. Illugi þiggur boð konungs, setur upp skip sín og vistar menn sína. Eru þeir Illugi og Hrafn hjá konungi í mikilli virðingu. Illugi þiggur af konungi margar góðar gjafir, og virðir hann Illuga framar en aðra menn. 
 Líður á veturinn. Þá tekur Illugi ógleði, svo hann verður eigi mönnum sinnandi. 
 Konungur finnur það og spyr Illuga, hvað olli ógleði hans, - “eða þykir þér nokkurs ábóta vant við hirðvist mína?” 
 “Eigi er það,” segir Illugi, “en mér verður þungt í sinni, er eg lít yfir ævidaga mína. Hefi eg farið svo víða og marga hluti reynda, að undrum sætir. En það, er mest er um vert, er manna missir sá, er eg hefi hlotið að reyna, er voru mín önnur hönd í hættum og þrautum og mínir kærstu vinir og fóstbræður. Þetta er mér mestur harmur og svipar að mér, er eg hugsa um það.” 
 Konungur mælti: “Gerður hlutur er genginn úr greipum. Tak gleði þína og léttu harmi. Skal eg auka virðing þína og veita þér nafnbætur og gefa þér gjafir, ef þú vilt þiggja.” 
 Illugi segir ekki vanta á góðvild konungs sér til handa. “En nú fýsir mig að fara til Íslands ið næsta sumar, og mundi þó réttast vera, að eg færi til Konáls konungs, því þar undi eg allvel hag mínum. Og ið mesta óráð stofnaði eg, er eg fór eigi að hans ráðum og heityrðum, en braust í brott þaðan án hans vilja. Hefir mér og komið maklig hefnd, því alla mína bestu menn hefi eg misst, síðan eg þaðan fór, á skömmum tíma.” 
 Illugi kvað þá vísu:
**

25. Af Skúla Þorsteinssyni.
Um þessar mundir réð Nóregi Ólafur konungur Tryggvason. Fekk hann ríkið eftir dauða Hákonar jarls Sigurðssonar. 
 Synir Hákonar jarls voru þeir Eiríkur og Sveinn. Þeir stukku úr landi eftir dauða föður síns. Eiríkur lagðist í hernað, en var í Danmörku á vetrum með Sveini konungi tjúguskegg. Þóttist jarl eiga tilkall til forræðis yfir Nóregi. 
 Maður hét Skúli. Hann var íslenskur að ætt, sonur Þorsteins Egilssonar á Borg og Jófríðar, dóttur Gunnars Hlífarsonar. Þeir Skúli og Illugi Tagldarbani voru þrímenningar að frændsemi. Skúli var vel að sér ger, farmaður mikill og hirðmaður Eiríks jarls Hákonarsonar og hans besti vinur. Hann fór kaupferðir á sumrum, en var með jarli á vetrum. 
 Eitthvert sinn hélt hann kaupfari sínu til Englands. Það bar saman, að það sama vor dvaldi Illugi hjá Aðalráði konungi í miklum kærleikum. Hafði hann búið skip sitt og ætlaði út til Íslands um sumarið. Hrafn Oddsson bjó annað skip til Íslandsferðar. Ætluðu þeir Illugi að hafa samflot um hafið. En þá þeir voru ferðbúnir, tóku þeir orlof af konungi. Skildu þeir Illugi við Aðalráð konung með miklum kærleikum, sæmdir góðum gjöfum. 
 Að skilnaði bað Aðalráður konungur Illuga að bregða eigi af fyrirætlun sinni, þeirri að fara út til Íslands. “Ann eg þér best að vera á fósturjörð þinni, er við berum eigi gæfu til samverunnar.” 
 Illugi kvað svo vera skyldu. Eftir það skilja þeir með miklum kærleikum. Bað konungur Illuga allra virkta og velfarnaðar. 
 Þeir leggja út skipum sínum og sigla fyrir Humrumynni. Þar leggja þeir í lægi, því andviðri var á, og gaf þeim eigi að sigla. 
 Þar var fyrir Skúli Þorsteinsson, frændi Illuga, og finnast þeir frændur. Skúli tekur Illuga huglátliga, - höfðu þeir aldri fyrri sést, - og spyr hann af ferðum sínum og hreystiverkum. Illugi segir það, er Skúli spyr eftir, og þó með fám orðum. Þar kemur, að Skúli spyr Illuga, hvað hann ætli nú fyrir sér. Illugi segir, að hann sé þá albúinn til Íslandsferðar. 
 Skúli biður hann að koma með sér á fund Eiríks jarls, - “og muntu taka virðingu mikla af jarlinum og þykkja þar mestur maður, sem vert er.” 
 Illugi tók því fjarri, kvaðst eigi bregða fyrirætlan sinni. 
 Skúli hélt á sínu máli, segir, að þá ætli hann samsumars út til Íslands á fund föður síns, og býður honum með sér að vera á Borg. “Muntu þar vel tekinn af frændum vorum fyrir sakir frægðar þinnar.” 
 Illugi mælti: “Ef eg á aðra síðu bregð ferð minni og fyrirætlan, hafði eg heldur ætlað, að eg mundi leita á fund Ólafs konungs Tryggvasonar, er nú þykir ágætastur höfðingi fyrir allra hluta sakir.” 
 En er Hrafn heyrði það, er Illugi sagði, fýsti hann, að þeir fyndi Ólaf konung og færi að því búnu til Íslands út. Verður þetta samráð þeirra allra, og hafa samflot til Danmerkur. Þar var fyrir Eiríkur jarl. Hann tók Skúla vel, sem vant var. Skúli segir jarli margt af Illuga. En jarl kunni góð skil á honum og tók Illuga mjög virðuliga. 
 Í þenna tíma var það til tíðenda, að hersafnaður var um öll Norðurlönd. Vildi Eiríkur jarl ná föðurleifð sinni í Nóregi. Þeir veittu jarli að því Danakonungur og Ólafur konungur, sá er þá réð Svíþjóð. Drógu þeir allir her saman þetta sama sumar. En það var á þann hátt, að Ólafur konungur Tryggvason skyldi hertekinn á ferð sinni um Eystrasalt. 
 Skúli var handgenginn Eiríki jarli. Var því sú vænd úti, að hann færi til Íslands það sumar. Vill jarl eigi gefa honum orlof burt að fara. 
 Þegar jarl frétti, að Illugi ætlar á fund Ólafs Tryggvasonar og út til Íslands síðan, býður hann honum sæmdir miklar, ef hann vill með sér vera. Skúli styður mál jarls með mörgum fögrum orðum. Illugi tók þar þvert fyrir og því fjarri er þeir jarl sóttu að fastara. 
 Þá mælti Skúli: “Betur má en orðin ein, herra.” 
 Illugi býst þá að ganga brott af fundi þeirra. Jarl spratt upp úr sæti sínu og dregur gullhring af hendi sér, mikinn og góðan. 
 Hann gengur að Illuga og segir: “Hring þenna vil eg gefa þér, Illugi, og þar með vináttu mína, ef þú vilt gerast minn maður og veita mér brautargengi, er mest liggur við, við hvern sem eiga er. Máttu því allvel þiggja hringinn, að sá hefir engi hér til verið, er eg hefi þvílíka gjöf gefið.” 
 Svo var hringur sá góður, að eigi mundi hann minna virði en til tólf hundraða. 
 Illuga setur dreyrrauðan. Hann tekur við hringnum og mælti: “Það er nú líkligt, að til þess dragi, er verða vill. Skal nú eigi undan skorast lengur, er eg sé, að yður þykir þetta miklu máli skipta.” Og síðan dregur hann hringinn á hönd sér. 
 Jarl þakkar Illuga með mörgum fögrum orðum. Er Illugi nú með jarli í mikilli virðingu. 
 En sem Hrafn veit fyrirætlan Illuga, býr hann skip sitt til brottferðar. Þykir honum illa að fara og segir við Illuga, að þá muni nú þegar skilja samvistir þeirra. “Mun eg eigi láta ginnast af fagurgala jarls þessa.” 
 Illugi bað hann eigi það gera, - “en fylg mér sem áður, og mun enn vel verða, ef vér göngum að einu ráði báðir.” 
 Hrafn segir: “Þungt þykir mér að skilja við þig svo búið, en eigi verður léttara síðar.” 
 Illugi segir hann ráða verða, - “því nú má eg eigi við gera.” 
 Þeir skilja með vináttu. Féllst þó báðum mikið um skilnaðinn. Illugi varð síðan hljóður mjög við burtför Hrafns, lét þó eigi á sig festa við aðra út í frá. Hrafn lét í haf, varð vel reiðfara og kom út í Straumfirði um haustið.

26. Fall Illuga.
Eiríkur jarl býr her sinn. Voru þeir með honum Illugi og Skúli og margt annarra íslenskra manna. Jarl hélt her sínum í ið eystra salt undir Vindland. Þar var fyrir Danaher og Svía. Var svo mikill allur sá her, er saman kom, að sjaldan verður meiri. 
 Þar kom til móts við Eirík jarl Ólafur konungur Tryggvason með sína menn. Konungur hafði dreka svo mikinn og góðan, að eigi hefir verið annar slíkur ger á Norðurlöndum. Hann hét Ormur langi og var skipaður inum mestu köppum, er til voru í Nóregi. Sögðu flestir svo, að það skip mundi óvinnandi. 
 Þar var orrusta mikil og mannskæð og in fjölmennasta, er margar þjóðir voru saman komnar. Eiríkur jarl var inn mesti hermaður. Hann lagði skipi sínu að Orminum. Það var mikið skip og frítt. 
 En er jarli þykir seint á orkast að vinna drekann, ræður hann til uppgöngu og Illugi með honum við nokkura menn. Þá kom sveit manna á móti þeim. Voru þar með margir og miklir kappar. Verður þá svo hörð orrusta og mikill vopnaburður að Eiríki jarli, að þeir fá eigi við haldist, og við það hrökkva þeir aftur á skip sitt við illan leik. 
 Þá mælti Illugi: “Oft hefi eg í bardaga verið og átt við ofurefli að etja, en aldri hefir mér gerst jafnharðleikið sem hér, enda mun Eiríki jarli hafa þótt mikils við þurfa.” 
 Jarl segir, að eigi mundi þeim auðið að vinna drekann, meðan eigi þynnist mannafli hans. 
 En sem hvorrtveggi standa jafnt að vígi, ræður Illugi til uppgöngu í annað sinn og rennur upp stafnljá drekans. Þá mætir hann þeim kappa, er Ögmundur hét, og berjast þeir. Áttu þeir hart víg saman, en svo lýkur, að Illugi gengur af honum dauðum. Þar var kappi einn af Þelamörk, er hét Þorsteinn hvíti. Hann ræðst á móti Illuga, og gefur hvor öðrum stór högg. Var þeirra atgangur harður og langur, en svo lauk með þeim, að Þorsteinn féll með mörgum stórum sárum. 
 Illugi sér, að honum má eigi þetta lengi endast, og býr sig til að stökkva ofan af drekanum. Þá kallar Ólafur konungur til manna sinna og biður þá handtaka þennan mann, er svo mikið mannspell gerir. 
 En í sömu svipan gekk fram kappi sá, er Indriði hét, og segir það eigi meðalskömm, er margir veitist að einum manni. “Skal eg nú leggja mína hreysti móti hans ofurhuga,” - og snýr á móti Illuga. Ganga þeir saman og berjast með svo miklu kappi og hugprýði, að allir, er það sáu, segja svo, að eigi hafi tveir menn fræknligar barist. Illugi var stórhöggur og sterkari maður, en Indriði var allra manna vígfimastur, svo það var langa hríð, að Illugi kom hvorki á hann höggi né lagi. Þar kemur þeirra viðureign, að Illugi mæðist af langri sókn og fær þá eigi neytt vopna sinna jafnt sem áður. Og því næst berast sár á hann og svo báða þá. Er það eigi að orðlengja, að svo lýkur viðskiptum þeirra, að þar fellur Illugi við mikinn og góðan orðstír. Þá var Indriði sár til ólífis og deyði litlu síðar. 
 Illuga vantar vetur á fertugan, er hann féll, og þótti verið hafa afburðamaður til vopna. 
 En af lyktum orrustunnar er það að segja, að drekinn var hroðinn og Ólafur konungur hljóp fyrir borð. Fekk Eiríkur jarl frægan sigur. 
 Hrafn fór til Íslands, sem fyrr er sagt. En sem skip gengu milli landa, spurðist út hingað fall Illuga á Orminum langa. Hrafni féllst mikið um lát Illuga, og þá kvað hann vísur þessar:
**
 Það varð Hrafni inn mesti harmur, er hann frétti fall Illuga. Hrafn létti utanferðum og fekk Vigdísar, dóttur Þórarins fylsennis. Þeirra sonur var Snörtur, faðir Jódísar, er átti Eyjólfur Hallbjarnarson. Þeirra dóttir var Halla, er átti Ari Tannason, þeirra dóttir Ingveldur, er átti Snorra Húnbogason. 
 Hrafn var kallaður Hlymreksfari og þótti jafnan ágætur maður. 
 Lýkur hér sögu Illuga Tagldarbana.

