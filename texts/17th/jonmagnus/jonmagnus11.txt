Sá nístandi eldur eða ormur varaði lengst þeirra kvala þó Drottinn gjörði og líka þar nokkra svíun á, stundum meira og minna.
Ég gjörði og tilraun á þegar mér var nokkuð í léttara lagi að biðja nokkra af mínu fólki að leggja hönd undir mitt höfuð, og fundu þeir svo sem spriklandi hita þar niðri undir.
Þar þóttist ég sem oftar þefa ávöxt af þeim ágæta íslenska lagarétti sem mér var boðinn þar þeim vondu mönnum, svo teiknuðum sem áðurskrifuð frásögn greinir, lausum og liðugum sleppt var uppá mig og mitt heimili.
Svo og sýnir sig sú fagra framsýni að dæma gamalryktuðum og berlega teiknuðum galdramönnum til eiða, svo sem berlega sýnir þetta eftirdæmi yngra Jóns sem mér gjörði þenna galdur í samri umferðinni og hann var að útvega eiðvættin.
Heyrt hefi ég annars dæmis getið að maður hefði átt að bera galdrakverið í buxunum á meðan hann hefði átt eiðinn fyrir galdur að vinna.
Fleira þess háttar mundi vel finnast á þessum tímum ef vel væri leitað.
En hvað þetta eftir sig leiðir munu skynja þeir sem í nokkra Guðs kynning komnir eru.
Hér að auki heyrða ég, í þeim áðurskrifuðu kvölum liggjandi, að þeir sem falaðir voru af yngra Jóni til að vinna eiðana og synjuðust hefði flestir fengið snert af þeim djöflaárásum, líkavel að í svefni hefði Djöfullinn hótast við suma sem ekki vildu eiðana sanna, sem sveitarmenn hér munu til vita.
Líka hef ég heyrt að nokkrir jafnvel í öðrum sveitum fjarlægum, hverjir að fyrir mér báðu til Guðs, hefði í svefni viðvaranir af Djöflinum fengið með skelfing og hótunum.
Þórarinn sem bjó á Borg í Skötufirði sagði mér eitt eftirdæmi þar um: Fluga undarleg hafði átt að fljúga að andliti séra Tumásar á Snæfjöllum þá hann hafði bæn fyrir mér gjört í prédikunarstól og margt annað fleira.
Þar sést að djöfullinn er sterkur, hertygjaður, varðveitandi sitt anddyri, svo allt skuli vera með mak.
Þessar eru nú þær kvalir sem ég leið á holdinu, sem ég kalla og veit eigi betur en kallast megi helvískar kvalir á holdinu, hvað hver kann auðsýnilegt merkja sem 1° causas og rökin eða orsakir slíkra meina, svovel sem 2° instrumenta og verkfærin hugleiðir, ellegar og í 3ja lagi organa adjuvantia vel efficientia, þá djöfullegu menn virðir, vegur og siktar sem í eining eru við djöfulinn komnir; svo sem þar og í 4ða máta formam og máta eða alla aðferð þessara kvala sem langort mætti um tala.
En þó þetta sé svo, sem um er skrifað, þá var þetta líkamlega kvalræðið ekki einsamalt líkamlegt píslarfæri heldur var með þessum kvölum samblandaðar þær helvísku sálarinnar plágur sem öllum þunga eru óvægari.
Því þetta líkamlega umskrifað kvalræði met ég einkisvert hjá hinu sem sálina og innra manninn sem allra þunglegast sárkvaldi, sem jafnan plagaði að fylgja hinum líkamlegu slögunum, sérdeilis uppbyrjandi aðventusunnudag, sem áður er getið, þegar hjartað varð ekki einasta uppþurrkað öllum vökva nokkrar náðar hjá Guði heldur og einnin stálsett, svo að hvernin sem ég vildi bera mig að að andvarpa eða eftirleita þá veittist mér ekki hugarhægð hin minnsta, og svo tíðast sem ég væri frá Guði aldeilis útflæmdur og burtkastaður, svo mér virtust allar skepnur við mig í fullum fjandskap, svo að djöfullinn vildi mér til þess koma að tilbiðja sig en lasta Drottin fyrst mér veittist engin hjálp af hönum, svo sem öngvir utan þeir einir vita sem það reynt hafa, hvað ég meina engin lifandi manneskja muni óstudd afborið geta (PR:S) en stuðningsefni sem mér veittust set ég annarstaðar sér í lagi ef nokkur vildi fróðari á því verða (PR:E) .
Svo og er mér minnistæð sú hörmung sem á sálunni lá þegar ég hafði (PR:S) þó af forakti (PR:E) skyrpt að einni þeirri djöfulsflugunni og fiðrildinu sem uppyfir mér flaug og flökti (PR:S) hvað þrásamlega og með jafnaði skeði bæði daga og nætur að öllum að mismunarlausu uppá horfandi þegar galdragangurinn sá mesti stóð yfir (PR:E) .
Þá bar svo við að sú fluga sem yfir mér flökti og flaug að andlitinu en ég skyrpti við henni, þá hvarf hún mér undir eins frá sjónum og vissi ég þá ekki betur en svo að finna sem hvolpur eða þess háttar kvikindi skriði upp og ofan í kviðnum og lífinu innvortis, hvað að varaði langa stund dags.
Þóttist ég þá svo staddur í þann tíma sem dauð torfa eða jarðarauki undir sparki og spyrningum liggjandi, hvar um ég get ekki fráskýrt.
En um það ytra skriðið fannst mér ekki til, sem venjulega átti að reyna, þó að djöflarnir skriðu utan á holdinu svo sem mýs eða hvolpar, og það reyndu fleiri á þessum bæ bæði daga og nætur, einkum öndverðlega á vetrinum.
Svo og rankar mig til mikillar ofraunar þegar svo var komið eitt sinn sem tíðara að ég þóttist finna og formerkja að ég mundi ekki kunna réttri stjórnan munns og handa, liða og lima að ráða og fyrirskipaði mínum að ef þeir sæju það og vildi Drottinn svo vera láta, þá sagði ég þeim fyrir hvernin með skyldi fara.
Kaus ég mér þá á krossfjölum bundinn vera því mér gafst af náð Guðs svo að hugsa að sá himneski faðirinn mundi heldur muna til píslar og krossfestingar síns blessaða sonar Jesú og veita mér miskunn í hans nafni ef hann sæi mig svo bundinn.
Líka þá ég bað mitt heimkynni að segja mér til ef nokkuð af mínum munni ógætilegt eða annarlegt en bæri heyrðist því ég hafði í hug, hefði það tilfallið, annaðhvert aldrei neitt orð lengur að tala ellegar sárbæna fólkið að sauma munninn saman, því í öllum þeim stóru árásum fannst mér öll andakt sneydd og hjartað steini eða stáli harðara, og því hugsaði ég að munnurinn skyldi þó ekki iðjulaus vera, fyrst Guð sæi hjartans vanmætti, og því einsetta ég mér að svo lengi sem tungan gæti hrærst skyldi hún aldrei á því kalli og klifi þreytast, því ég hugsaði að þó Drottinn vildi að djöflarnir tæki af mér lífið þá mundi mega ske að Drottinn veitti mér miskunn ef ég kallandi eða biðjandi dæi.
Eða þó Drottinn vildi kasta mér frá sínu augliti í glötun og helvíti þá skylda ég einn í tölu allra fordæmdra Drottin ákalla, líkavel þó ég ætti öngva von til náðar.
Þess háttar conceptus og hugrenningar tilféllu mér í þeim luctis et fluctibus, bylgjum og kaffæringum.
Og því urðu allir í því húsi sem ég lá orða að bindast, utan í eyra hver öðrum eða í læmingi, því ég bað húsfólkið þar um þá ég fann hvað mér leið þegar stórhríðarnar aðkomu, því ég vissi að ég mundi klárt yfirgefinn ef ég því bænarverki og áköllunariðju sleppt hefði eða hefði ég þau orð úr munni eða minni misst sem ég klifaði á, hverjum ég vildi lífinu lengur halda.
En þau orð sem ég tilvaldi tíðast í þeim feiknum á að klifa eru þessi: "Lambið Guðs míns sem situr á stóli Guðs míns, miskunna þú mér," og önnur þess háttar, því ég vildi helst minna Herrann á bæði læging og dýrðarinnar upphafning Jesú, og þetta hvertveggja vilda ég sett hafa ástæði minnar ýlfranar og þess á milli við hríðaslotin fortölur að hafa, eftir því sem mér gafst að hugsa, við mitt heimafólk.
