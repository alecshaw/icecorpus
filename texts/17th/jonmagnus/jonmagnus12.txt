Þessir og þvílíkir sálarinnar stormar og áfellishríðir voru svo margar að eigi fýsti mig uppskrifa láta því ég bjóst við burtferð í hvert sinn.
Að morgni hugsaði ég hvort í dag hér viðskiljast mundi en að kvöldi kveið við næturógnunum.
Dagur hver þeirra stóru hríðanna varð mér tilfinningar mörgum öðrum lengri.
Oft var munnurinn til að finna svo sem kipraður og kreistur út á aðra kinnina svo ég hugði andlitið mundi aflagast og mér mundi ekki gagnast lengur að ákalla Drottin eða til hans að kalla, því djöflarnir voru mér tilfinnanlegir og þreifanlegir, sáust og líka, svo sem ég til fann.
Eftir yfirlestur yngra Jóns sást venjulega ormur uppá pallfjölunum undir rúminu sem ég lá í og stundum sást hann hlykkjast og beygja sig í kringum mig í rúminu, hvar um ég fæst skrifa.
Oftlega var að mínu brjósti mokað mjög andstyggilegum þönkum, og svo að merkja sem það væri allur helvískur saur og öll óþekkt, í hverri að djöflarnir vaða og innanum ösla, og svo harðlega aðþrengt og inn í brjóstið og hugrenningarnar troðið að mér virtist ómögulegt á móti að standa eða þá óþekkt úti að byrgja, en fann það aftur á móti að hefði eitt af því öllu sem mér bauðst við að taka náð inn að komast munda ég (PR:S) eftir þeim dómi sem mér var eftirlátinn (PR:E) í helvítis óslökkvanlegum eldi hlotið að liggja.
Og því bar ég mig að þegar soddan að kom af öllu magni og með þeim mesta ákafa og yfir allt megn fram að kalla og hrópa til Drottins að ekki næði sú vonska inn í brjóstið að komast.
Og þegar soddan aðsókti og ástormaði þá mátti ég ekki í hljóði eða læmingi til Drottins kvaka eða andvarpa heldur hátt og með ákaflegasta kappi, því þá stóð yfir sú hættasta tvísýni sem guðhræddir næst geta ef þeim fyndist andi Guðs aldeilis burtvikinn en Djöfullinn með allri sinni grimmd í hjartað aftur kominn.
Mjög þrálega var ég undirlagður mikilli fýlu og andstyggð, eftir andanum að tala, svo að Guðs heilaga orð varð í mínum huga (PR:S) sjálfum mér viðbjóðlega (PR:E) afbakað og til guðlastanar kreist og troðið, svo ég varð stundum önnur orð í samri meiningu að finna en hinum sem afbökuðust og rangfærðust frá að víkja, svo ég skyldi ekki þeirri andstyggð mína aumu sál ofhlaða.
Ó, hvað mun ég kunna hér um allt skrifa sem yfir mig gekk í þeim andlegu kvölum, bæði í svefni og vöku.
Þrálega varð mér svefntíminn vökunni tíu hlutum kvalráðari og ofbjóðlegri því þá fannst mér sem mér væri fleygt í botnlausan afgrunn, og stundum skaut mér hátt í loftið en stundum á höfðinu ofan í það sem enginn grunnur undir væri, með mörgu öðru þess háttar djöfulsins spilverki, sem ótölulegt er upp að reikna, þar ég var útsettur undir allar pílur Djöfulsins og þeirra vondu manna sem með allri þeirra djöflalist og meðölum eftir minni sálu og lífi sóktu, og því undrar mig ekki þó þeim sem vitað hafa öll galdrameðöl þeirra feðga hafi undarlegt þótt og stórlega yfir undrast að ég skyldi ekki lífið misst hafa eða minnsta kosti vitið, hvör orð að töluð hafa verið eftir frændkonu þeirra, Þuríði.
Hversu oft hefða ég óskað mér, hefða ég um þann kost mátt velja, að þó veröldin hefði mín eigin eign verið að óskiptu, hana alla á milli gefa að ég hefði mátt líða og undirleggjast hverja helst písl sem mannlegur hugur eða hendur hefði kunnað upp að finna eða á að leggja, aðeins frelsaður og fríaður frá þeim innri sálarinnar kvölum, og því voru mér þær píslir sem á holdinu lágu fisi og hégóma léttari að reikna við hitt sem sálina kvaldi.
Þetta kvalræði kalla ég helvíska kvöl á sálunni, hvar til ég þykist auðveldlega góð rök og bevísingar tillagt geta, líka af Guðs orði, til staðfestu þeirrar minnar meiningar, þó ég þau hér undanfelli svo ekki verði alltjafnt ávítuð mín margyrði.
Fyrir greindar orsakir kalla ég þá alla sársauka sem í svo langan tíma yfir mig gengu, sérdeilis þá andlegu, öllum mönnum ómetanlega, því ég veit öngvan mann á jörðu lifandi svo vísan og snarskyggnan að þar muni kunna kvarða eða mælir að að koma, við neina jarðneska muni, því ef það jarðneska haltrar í samlíkingu við það himneska hversu miklu skal þá Guðs náð muna frá helvískum kvölum? Svo og veit ég öngvan mann svo ágjarnan að hann mundi slíka eins dags kvöl líða vilja sem ég hefi í mjög margar nætur og daga undir því djöfuls morði liðið, einkum uppá tvísýni lífs og dauða, svo sem ég, þó hann ætti til heillrar og allrar veraldar að vinna.
Svo veit ég öngva skepnu af Guði gjörða og skapaða að fráteknum þeim fordæmdu alleina, og líka þó eiturdreki eða naðra væri, mér svo hatursama að ég vilji henni þeirra kvala óska hálfan tíma að líða sem yfir mig gengið hefur, sérdeilis í þeim innri slögunum.
Því mega þeir við mig heldur en öngvan tala þar um sem öngvan kvíða bera fyrir reiði hins almáttuga Guðs og réttláta dómara, sem hefur makt og vald að kasta lífi og sálu manna í eilífa kvöl þar sem fordæmdra eldur slokknar ekki og þeirra ormur deyr ekki.
Stutt summa, ásýnd og yfirlitur þeirra trölldóma sem yfir mig sérdeilis og þenna bæ gengu frá 19.
trinitatis anno 1655 þangað til þeir aumu menn voru brenndir í páskaviku anno sequenti 1656, er þannin sem uppteiknað hefur verið.
En bein og sinar, tægjur og taugar þeirra kvala, svo sem einnin sjálfur kroppurinn með fullum vexti og viðurlitum, verður ekki af mér sem leið svo ljóslega í frásögn leiddur sem að fullu leyti skeði, því ég lét ekki uppskrifa það daglega dags viðbar af því ólíklegast virtist mér og öðrum að mér mundi nokkur stundleg uppreisn þeirra kvala veitast, heldur átta ég títt og þrálega uppá verra en dauða að horfa, svo að mín fátæk kvinna hafði stundum ekki yfir alllitlum hörmum að búa, en heldur svo sem þá fæst af flestu og það eftirminnilegasta svo sem merkin á mínu holdi sýndu og vottuðu þar að bein og liðamót mátti grannkannlega telja.
En mér ofbauð mín augu og andlitsmynd í sjónargleri á að horfa þá þó er mér var nokkur bati og viðrétting að höndum kominn því áður hafða ég ekki fýsn á að bera gler mér að augum.
Og nú þó að frásögn þessi hafi ekki annað álit af mínum parti en sem hið aumasta, veikasta og vesælasta því ég meðkenni að ég í öllum þeim freistingum var fyrir Guði mínum (eftir mínum dómi) dauðum maðki líkari en lifandi manneskju, svo og sýnir sjálf þessi historia fátt frægðarlegt sem mér megi tilleggjast heldur hitt sem læging, viðbjóð og vesöld fyrir sér ber sem mörgum mætti þykja sómlegra yfirþagað en augljóst gjört eða útborið.
Hverjum þó svo sýnast megi að ég ætti nokkuð síns máls uppgefa og eftirláta, sérdeilis ef hagir þessarar aldar sem nú yfir stendur eru grannkvæmilega athugaðir, þá með því fyrir fleiru er ráð að gjöra í ásjónu mannsins en nösum einum sem menn snýta þá hefi ég lagt hjá mér þá blygðun því yfir að þegja af því ég veit að skynsamir menn og gegnir muni einnin til líkinda ráða að Jónas spámaður muni þörf hafa haft bæði laugar og fataskipta eftir það hann hafði þrídagaða meltu átt í hvalsins kviði að líða áður en hann sýndi sig í Niniveborg.
Og enn þó það mál eigi hér ekki heima, utan svo sem ef menn vildu líkja Mantua við Rómaborg og því smæsta við það stærsta það persónurnar snertir, þá er þó af mér til svo í sannleika að segja að mér þykir vænna um soddan saur en ég kunni mín hans að skammast, hverki fyrir smám né stórum af mönnum til.
Og svo er nú komið að fyrst Drottni Guði mínum var þekkt að ég skyldi svo meltast í öngvum betra stað en þó í hvalskviði legið hefði þá er nú svo um skipt að mér er sætleiki orðinn úr allri þeirri beiskju yfirgnæfanlegur svo ég vil nú ekki skipta um við þá allra ríkustu sem til eru í þessu auma landi, því ég sé ekki ofsjónum yfir þeim né neinu sem þeirra er, því ég hefi í þessum mínum feiknum og freistingum um eitt ábatast: einkum að ég veit að Drottinn er Guð alleina og hans orð er eilíft líf og eilífur sannleikur, - hvörs vegna að skjálfa mega þeir óguðlegu en guðhræddir fögnuði fylltir verða.
Það þar um hið stysta.
