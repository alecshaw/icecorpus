Svo og læt ég óbljúgur öllum mönnum vitanlegt að í öllum fyrskrifuðum og yfirstöðnum feiknum og árásum fékk ég aldrei beiskan hug til þeirra aumu manna sem ég vissi þó berlega að því vonda trölldómsverki valda vera sem sig vottaði síðast að sökum þeirra meðkenndum þá mér var sagt að þeir væri sanniðrandi menn, yfir hverju ég fagnaði og lét bera mig út í karldyrnar og breiddi þeim minn faðm og báðar hendur, hvar um ég mun ef Guð lofar framar skrifa einu orði fleira.
Svo og veit mitt heimkynni að ég bannaði haturlega til þeirra manna að tala því ég sá þá forblindaða í sinni vonsku vera og ekki hafandi yfirráð sinna verka heldur en sá sem göldum hesti ríður sem oft hleypur þangað sem hann vill ekki sem á baki situr og ekki hefur afl að stýra taumi.
Því hver vill ásaka orm eða nöðru þó þau bani eða bíti, hvörjum ég kalla galdramenn líkasta af kvikindum til.
En öllu meir gramdist andi minn yfir sinnuleysi, ráðleysi og heimsku þeirra yfirvalda og dómenda sem í landinu eru og með umvöndunarleysi, ég vil ekki segja eftirlátsemi, líða og hafa liðið fjölkynngi og galdur lærast, iðkast og um hönd hafðan vera í þessu landi, hvert að er þó án þessara svívirðilegustu höfuðglæpa nógu þungað orðið af öðrum fordæmanligum stórsyndum sem sjálft sýnir sig, þó allir þegði, hvört umvöndunarleysi, ráðleysi og fordjarfanleg forsómun að ekki síður hefur valdið mínum og margra tröllpíndra sálna kvölum eftir mínu áliti og dómi, tanqvam causa remotior, heldur en hinna vonska sem með frjálsum taumi hafa fram anað í slíkri ófyrirlátsemi og vogað slíka óhæfu að íráðast, hvað þeim illu mönnum er nú orðið að gamni og kátínu, fyrst þeir eru ekki einasta liðnir þvert í gegn Guðs forboði heldur og einnin með stóru fylgi forsvaraðir.
Hvað mér er snart allhægt að bevísa, líkavel fyrir stærri yfirvöldum en hér eru til í þessu landi.
Það læt ég einnin í ljósi fyrir öllum þeim sem á vilja hlýða að hefði Drottinn viljað svo vera láta að ég hefði í þeim galdrakvölum og morði lífið látið, þá hefði að vísu mitt blóð þyngri hefnd af lifandi Guði kallað yfir þeim dómendum sem eru í þessu landi, sem nú kallast yfirvöld og hér eru innlend, heldur en yfir sjálfum galdramönnunum.
Því að yfirvöld og dómendur í landinu eru sjáandi og hafa innanhandar Guðs orð og líka ágæt og góð meðul við að styðjast sem er landsins lögmál, hvört ef ókrenkt og rétt skilið og meðfarið væri ásamt Guðs heilaga orði þá hefði mér ekki sú vonska eða öðrum mínum mökum að höndum komið.
En hinir voru blindir og Djöflinum afhentir úr því þeir voru í hans samband inngengnir og gátu ekki, þó viljað hefði, vald yfir sjálfum sér haft, svo sem þeirra seinasta lífssaga ljóslega bevísar.
Þar af er mér auðfundin og svo sem fyrir augum daglega dags sú hræðilega hefnd og reiði þess lifanda Guðs sem upptendruð er allareiðu yfir þessu landi sem svo mikilli blóðskuld hefur yfir sig safnað, líka í þessara forsómun, því hver kann að segja mér hversu mörg morð að hér hafa framin verið af galdramanna phýtonsskap sem aldrei hefur verið eftirspurt né eitt orð umtalað? Að auk tára og andvarpana þeirra sem enn nú á lífi, verra en dauða, undir þeim morðverkum liggja, hvörra andi og tárföll ekki eru heldur iðjulaus fyrir þeim lifanda Guði og réttlátasta dómaranum heldur en blóð þeirra helslegnu.
Sá sem hér um vill skjals ábeiðast framar ráðslagi við Guðs sannleika og hans (MS:h) heilaga (MS:0) orð, hvar til að Drottinn hefur líka lagt sammóta viðvaranir af sínum heilögum englum gjörðar til þeirra manna sem nú lifa.
Hvar um ég get nokkurn sannleika tilleitt, ef nokkrir vildu þar til hlusta, þó ég viti að soddan liggi nú ekki einasta í forakti heldur og einnin í spotti og aðhlátri hjá sumum, hvörra glötun og fordæming mun vonum bráðara að steðja og unnum yfir dynja.
Og skilst ég svo við kafla og kapítula minna kvalræða sem fram komu við mig á tilteknum tíma þar til galdramennirnir voru brenndir.
Leitandi hér svo andartaks.
Lífsuppheldi og hjálparstoðir í mínum freistingum eru sérdeilis þessar:
Að Drottni Guði vorum skiptist að skyldu, hverjum alleina heyrir dýrðin, vegsemdin og öll þakkargjörð, því hans er ríkið, krafturinn og dýrðin eilíflega, þá vil ég ekki leyna þá sem góðfúslega vilja hlýða og til hlusta þess sem mér eymdamanneskju varð til styrks og stoðar í öllum yfirstöðnum og umskrifuðum ógnum, áföllum og bylgjum þeirra djöflahríða og freistinga sem yfir mig gengu á öllum fyrskrifuðum tímum og líka þar eftir, sem mér urðu að uppheldismeðulum, svo sem lífs- og hjálpræðisferja í gegnum allar þær háskasemdir helvískra kvala sem líka mundu aðrir reyna, þó þeim í nokkuð slíkt ídýft yrði, sem sömu meðala trúlega neyttu, - eru þessi:
I.
Fyrst fékk ég styrk og nokkra viðstöðu af eftirhugsan einnrar þungrar freistingar sem mér kom að höndum á vegferð einn eður tvo tíma dags á mínum ungdómsárum, sem var á því sumri sem þeir tyrknesku ræningjar gjörðu skaða á Vestmannaeyjum.
Ég var þá í ferð með Jóni Steinþórssyni og vorum staddir við Hvalfjörð, og þegar við riðum um fjörur og leira fyrir framan það fjall sem kallast Þyrill kom mér sá ofbjóður til handa (PR:S) ósjúkum að líkamans heilsu (PR:E) að lífs og sálar velferð sýndist mér öll í burtu numin, svo sem ég væri aldeilis af Guði yfirgefinn, svo mér var aldeilis vægðarlaust utan í sjóinn að ríða og hestinum að hleypa að tortýna lífinu.
Svo og var í þeirri ástríðu svo gjörsamlega allt það burt úr mínu minni numið sem ég hafði nokkurn tíma heyrt eða lært af Guðs orði, svo ég vildi fyrir alla veröld eina huggunargrein Guðs orðs minnast en gat það í öngvan máta, hvernin sem ég vildi bera mig að láta mig þar til ranka, utan alleinasta það heilagasta nafnið Jesús, á hverju ég klifaði.
Og ekki þóttist ég heldur svo lengi mega bindast á því nafni Lausnarans að klifa sem ég hefði mátt minn förunaut um biðja að minna mig á eina Guðs orðs huggunargrein mér til hugfróa, því ég fann að hefða ég því blessaða nafni sleppt úr mínum munni munda ég ekki heldur geta það aftur minnst heldur en annað sem mér var áður óhindruðum minnisfast og alkunnugt.
Og því réðst mér í huganum uppá það nafnið Jesús að lifa eða deyja, hvort sem Drottinn vildi vera láta.
Hékk þá velferð míns lífs og sálar svo sem á þeim veikasta hörþræði fyrir mínum dómi og ekki utan á krafti þess eins orðs, hvört ef ég misst hefði fann ég mig aldeilis yfirkominn og tortýndan.
Og svo kom það til að ég mátti ekki þeim góðum manni gegna sem ég var samferða þó mig orði yrkti á, meðan sú freisting ákaflegast yfir stóð, heldur lá kyr fram á söðulbogann og lét hestinn ganga sem hann vildi þangað til sú hörmung afleið.
Svo og tilhugsaðist mér hvör að verið muni hafa orsök þeirrar reynslu og freistingar, einkum mín heimska blönduð með því oftrausti sem ég tók af því að ég þóttist í færum um á móti freistingum að standa, af því ég mundi svo mikils hafa áskynja orðið í Guðs orðs undirvísun, þess ég lært hefði í kirkjunni og skólanum í Skálholti af þeim fögru og gullvægu kenningum sem mér sem öðrum mér samtíða veittist þar að heyra með jafnaði.
Þá mína heimsku hugsaðist mér að Drottinn mundi hafa í slíkan máta viljað niðurdempa og að ég mætti vitna um þann ósegjanlega endurlausnarkraftinn Jesú.
