Það tilfelli var minn fyrsti freistingarskóli sem mig minnti á sömu aðferð að hafa svo sem áður er getið.
Þá sömu stríðsaðferð kenndi ég einnin einni kvenpersónu, til hvörrar ég var beðinn að koma, - sem þunglega kvaldist af áfergilegum djöfuls árásum sem ég meina henni af galdralistum tilfallið hafa, af þeim rökum og teiknum sem mér hafa þar til sögð verið, - sem líka hefur fyrir kraftinn Jesú endurlausnar sigurvinningu náð, hverja ég veit best barist hafa undir Jesú harðneski af öllum þeim mönnum sem ég til þekki.
Sú ekkja heitir Ólöf Bjarnadóttir og er nú að vistum á Hóli í Bolungarvík 1658.
II.
Þar næst varð mér lífs og sálar uppheldi í Guðs heilaga orði sem aldrei var svo gjörsamlega frá mér tekið að ég myndi ekki nokkuð sem ég mátti áloða þó það væri með mjög veikum hætti stundum.
En það sérlegasta var Herrans píslarhistoría sem ég hugði helst að íhuga og einsetti mér að þó Drottinn og hans heilagir englar og líka himinn og jörð sæi og horfði uppá mitt vanmætti þá skyldi þó sá réttláti Dómarinn það einnin sjá að þó ég gæti ekki þá skyldi ég bera mig að skríða í spor míns Herra.
Og þess vegna bar ég mig að í sérhverri feikn, sem ég vissi ekki nema mitt dauðastríð vera mundi, að kalla og biðja um náð og hjálp og að láta ekki tilvanta allan ákafa, megn og mátt sem til var í mínum kröftum, því annað varð ekki athvarfið eða úrræðin, utan það kall og klif í þeim sérlegustu og stærstu feiknunum, - svo og þó mér væri á milli þeirra stríðu áhlaupanna vægjanlegra, - ellegar og líka þá ég fann munninn og tunguna þreytta í því klifi og bænarverki, svo að ég varð mér hæginda að leita og vörunum kyrrum að halda, þá lét ég þó samt þau bænarorð í huganum á hrærðri tungunni loða, því ég hugsaði með mér að ég skyldi gjöra mér þar úr vana, til hvers ég mætti helst taka, hvert sem árásirnar að höndum kæmi í svefni eða vöku.
En þráoft bar það við að mér var hin mesta nauðung að því verki svo ég varð sjálfum mér þar til að nauðga rétt á móti þverum vilja.
Það bar og líka við stundum að hríðanna slotum þeirra stóru, þá duttu í hug minn nokkur Guðs orð sem ég viðkannaðist og mér voru alkunnug, en sú útlegging mér gafst um þeirra skilning varð mínum skilningi yfirundrunarleg, sem ég vissi að enginn maður mundi kunna svo út að leggja, hversu vel lærður sem verið hefði, svo ég lá þá svo sem flatur í forundran Guðs dýrðar og dásemda, svo ég þóttist í færum um að tala við þá hálærðustu, þó þeim nálægur verið hefði, um Guðs dóma og dásemdir.
Hvar af allir heilskyggnir mega sjá hversu Drottinn er stór Guð og dásamlega yfirdrottnar mitt á meðal óvina sinna og kann og getur auðveldlega hjálpað, líka í hæstu neyð, þeim hann annast og að sér tekur.
III.
Í þriðja lagi varð mér ekki lítill hugfrói á millum þeirra stóru ákastanna að nálægð og verndarskjóli Guðs (MS:h) heilögu engla, sérdeilis þá uppá tíma þeirra kvala leið.
Því eitt sinn sagði mér ein fróm og ráðvönd stúlka míns heimkynnis sig séð hafa á björtum degi mann, síðu líni skrýddan, frá baðstofudyrunum víkja sér og að pallinum þar ég lá dauðvona í einu af þeim stærstu áföllunum, og við þá hans nálægð hefði af mér heitt og létt.
Svo og minnist ég gjörla eina þá nótt ég lá vakandi undir þeim píslum, og mín fátæk kvinna og hennar þjónustustúlkur á pallinum í kringum rúmið sem ég lá í, sá ég mann standa fyrir framan rúmið á pallinum sem laut ofan að mér, svo sem hálfboginn, og talaði bænarorðum yfir mér.
Hann var hvítklæddur en þó svo tilsýndar sem hvítt ský á himni, þunnt og svo sem gagnskært.
Orð þeirrar bænar sem hann talaði, hin seinustu, heyrða ég algjörla, því hann var mér mjög svo nálægur, en þau orð voru þessi: "Guð hjálpi oss öllum með vernd sinna heilagra engla," hvör orð ég tók mér í munn, strax eftir það hann hvarf frá mínum sjónum, og klifaði á þeim nokkra stund, hugsandi með mér að Guð mundi tilbeðinn vilja vera um sinna heilögu engla vernd og fulltingi.
Annað þeirra efna sést eitt síðar mér minnilegt, um hvert ég læt skrifað vera í sínum stað.
IV.
Í fjórða máta urðu mér eftirhugsanleg þau orð sem ég vissi Guðs andi hafði mér í brjósti talað og mér undirvísað sem áður í historíu minna kvala eru skrifuð, til hverra ég oftlega hugsaði í yfirstöðnum  hörmungum, hvað ég og sannreyndi að skömmum fresti - hvar af mér svo tilhugsaðist að Drottinn mundi eitthvað sérlegt gjöra vilja fyrst hans náð mig auman þessara auglýsinga virða vildi.
En í hinum seinna parti minna písla skeði mig margt annað þess konar sem ég foreflast ekki heldur upp að skrifa og eftir mig sjást láta, þegar að því máli kemur, þó ég viti vel að sinnulausum mönnum og sérgóðum muni að þessháttar frásögn verða meira skimp og kátína en gagn eða ábati, hvörra dómi ég hlýt að gleyma því fyrir þeirra heimsku má ég ekki þeirri heimsku fyllast að láta dýrð Drottins niðri liggja eða sannleikann hans verka niðri byrgðan liggja og hans dásemdir sem hann gjörir líka á þessum dögum, því ég vildi sem fegnastur mótlætismönnum þjóna sem ekki eru alltjafnt stórþægir hugsvalana og huggana heldur gleðjast af litlu sem hryggjast.
V.
Í síðasta máta.
Varð mér ekki lítill hugfrói að undrunarlegum og mér merkilega eftirhugsunarlegum sjónum, draumum og opinberunum sem margur frómur og ráðvandur maður mér sagði og frákynnti; hverjir draumar og sjónir af mörgum voru samstemmandi, hverja ég saman bar og eftirhugsaði, - af hverjum að margir rættust og sönnuðust uppá tiltekna tíma og stundir.
En sérdeilis veit ég einn fátækan og mjög umkomulítinn mann að nefna, sem ég frá ungdómsárum þekki, fróman og fáskiptinn hégómlegra heimskupara og látgæðis sem margur af almúgafólki er tilhneigður, að nafni Sigurður Jónsson.
Faðir hans hefur um nokkur ár verið heimilisfastur á mínum bæ, hinn frómasti og grandvarasti maður í öllum pörtum, það ég af veit og fornumið hefi.
