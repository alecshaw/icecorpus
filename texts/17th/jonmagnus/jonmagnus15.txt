Þessum fátækum manni, áðurnefndum Sigurði, var bæði í vöku og svefni sýnt það sem fram er komið um þær aumu manneskjur sem burt voru teknar, áður en það skeði, svo sem annað fleira, eftir hvers manns frásögn ég hefi uppskrifað það mér virtist hið sérlegasta sem ég kann ekki annað nafn að gefa en soddan að kalla guðlegar opinberanir af Guði auglýstar fyrir sína (MS:h) heilögu engla, og þar fyrir hefi ég suma þá drauma líka í kirkjusöfnuðinum hér á Eyri upplesið, en þó það mér var befalað, að hverjum sjónum og draumum mér veittist ekki lítil hugsvölun í þeim seinni djöfullegu árásum sem sérdeilis uppbyrjuðust höfuðdag Johannis Baptistæ um haustið 1656 og varað hafa síðan með áhlaupum á ýmsum tímum, en sérdeilis tvö árin næstu, en nú í sumar 1658 og það af vetrinum umliðið er hefur mér vægðarlegast verið þess sem áður hefi átt að reyna, að fráteknu einu áhlaupi og djöfuls sendingu sem hér kom (PR:S) og vart varð við líka í Tungu eftir því mér var frásagt (PR:E) eftir það héðan spurðist yfir Breiðadalsheiði.
Annar partur
Svo hefur nú verið ásýndar kafli eða kapítuli minna fyrri kvalræða allt að því seinasta brennuþinginu sem fjóra daga stóð yfir hér á Eyri, á hverju að Guð Drottinn gjörði það dásemdarverk bæði á dómendunum að þeir urðu samhuga í þeirri eftirleit og rannsaki þeirra sökuðu manna, þar mér að líkindum stóð mjög fjarlægt að svo mundi umgerast, vegna minna alvarlegra og þungra kröfunarorða og bréfa til Magnúsar Magnússonar, hins nánara sýslumannsins, hvör að nauðugur gekk til þeirra aðgjörða, meir fyrir mínar sárar og viðlöguþungar kröfur en fyrir sjálfs vilja eða meðaumkun (PR:S) að mér virtist (PR:E) .
En sérdeilis auðsýndi Drottinn sitt almætti og kraft á þeim aumu mönnum sem áður voru svo fastheldnir sig að afsaka af þeim gjörningum að þeir sóru jafnvel hæsta eið fyrir allan galdur mér gjörðan, þar urðu þeir svo auðveldir án allra pyntinga eða písla, að fráteknum járnum, að þeir meðkenndu soddan ónefnandi glæpi sig framið hafa (PR:S) hvað svo framkom sem til var sagt (PR:E) að fyrirstöðulausu.
Meðkenni ég að dánumenn sögðu mér frá, þar ég lá í baðstofunni í mínum rúmstað, hvörra ráða að menn neyttu við yngra Jón, hvar með að dánumenn með snoturleik hugðu fyrir hann að komast, hvað ég held öngvan mann víta mega.
En samt hefðu þau ráð að litlu dugað, því báðir þeir menn voru nógu íbyggir og nótvarir svo hvorugur þeirra hefði unnist af þeirra manna kænsku sem hér voru saman komnir, hefði Drottinn ekki í því verki verið, hvað mér virtist bersýnilega öllum mönnum í augu drífa.
Í sama máta þegar þeir voru til fanga teknir eftir þá kröfu sem ég sýslumanninum Magnúsi Magnússyni sendi með opnu bréfi sem hann hefur mér síðan á brýn borið, og lét minn mann það bréf undir votta fyrir honum lesa á hans heimili, Eyri í Seyðisfirði, hvört sér hermir ljósast með sínum undirskriftum, eftir hvert bréf að sýslumaðurinn Magnús brá við til aðgjörða og tók þá feðga til járna og fjötra eftir bestu manna þá nálægra áliti.
En orsakir til þeirrar minnar kröfu komu ekki einasta til af mikilleika minna kvala sem ég átti þá sem endrarnær um þá tíma undir að liggja í þeim árásum djöflanna heldur og einnin þess sakir að ég formerkti af fregn til að sá eldri Jón hefði átt að ráðleggja og áfýsa son sinn, yngra Jón, að flýja og forða lífi sínu.
Svo og heyrðist hingað innan frá Kirkjubóli að yngri Jón væri tekinn til um þann tíma að taka sig saman og hefði nokkrar nætur í fötum legið óafklæddur, hvað þegar fyrir mig kom og ég vissi vel ófyrirleitni þeirra manna og hversu berskjalda að bær þessi vera mundi, hefði yngri Jón viljað þann veginn út er hann hefði flóttann upptekið sem morðingjar plaga sem ekki hirða um hvað helst á það höfuðið bera sem heimildarlaust á hálsi stendur.
Þar með var mér sárt undir þeirra aumu manna bersýnilegu galdraverki að þeim óhindruðum lengur liggja en lög leyfi til gáfu, þar ég vissi hvað mig skeði við hjáferðir og viðkomur þeirra manna til þessa bæjar, og því krafða ég sýslumanninn Magnús með ómjúkum orðum, fyrst ég sá að annað vildi ekki gilda, - til hvörra minna orða og aðgjörða ég er reiðubúinn að svara og fyrir þeim að standa, hver sem áfrýja vildi.
Nú þegar þar að kom að þeir feðgar takast áttu til fjötra og járna þá þótti sumum það ekki auðsótt verk því almennilega rómaðist að þeir hefði haft tilbúnar byssur og varnir, höfðu og vara á sér haft er til nokkra aðkomandi manna sást álengdar, hvörs vegna að menn uggði um að þeir menn mundu torsóttir, af því einnin þeir báðir voru menn fyrir sér og einbeittir.
En allt og áður, þegar þar að kom varð ekki meira fyrir þeim að ná og handtaka en taminn uxa á bási, hvar yfir menn líka undruðust, svo sem sérdeilis verk af Guði svo tildregið og framkvæmt.
Svo og líka má mér minnistætt vera hvílíkur dómur af Guðs almáttugs álfu var yfir þá aumu menn fallinn, þar sá eldri hafði átt því yfir að lýsa að hann vildi ekki lengur lifa þó hann ætti kost á lífgjöf að þiggja, en hinum hafði öðruvís varið verið sem mjög svo hafði kviðið við dauðanum en meðkenndi þó samt margföld sín galdrastykki.
Oftlega langaði mig til þá daga að hafa getað við þá talað því ég vissi vel að þeir mundu þess þörf haft hafa, þó fleiri en einn af lærðum mönnum hefði við þá talað og um fyrir þeim talið, en vogaði þó ekki að láta þá til mín leiða vegna þeirra galdra og trölldóms.
Einnin undraði mig stórum yfir öfugdæmi bæði míns prófasts um þeirra yfirbót og afturhvarf og annarra skynsamra manna í því fjölmenni sem mér sögðu og meintu að þær manneskjur mundi sanniðrandi og á góðan veg allareiðu komnar vera, hvörs vegna ég varð glaður að láta bera mig til þeirra fram í bæjardyrnar.
En er ég sá þá þar í dyrunum breidda ég þeim báðar hendur.
Sá hinn eldri kom fyr á minn fund (PR:S) mér var og sagt að þeir mundu vilja biðja mig fyrirgefningar (PR:E) og virtist mér hann nokkur upphöf aðeins hafa til að bera til yfirbótar, svo ég hefði verið nokkuð góðrar vonar betri ávaxtar um hann hefði hann veslingur lengur handleikinn og heflaður verið.
Hann bað mig og fyrirgefningar með auðmýkt og kvaddi svo að hann bað Guð að koma í sinn stað.
Þar eftir kom til mín sá hinn yngri Jón líka til bæjardyranna.
Hönum rétta ég líka minn faðm en hann bað mig aldrei um neina fyrirgefning heldur sagði hann er hann sá ég rétti að honum útbreiddar hendur: "Guð taki svo við minni sál með útbreiddum höndum sem þér nú gerið." Eftir það kraup hann niður á hnén utan til við þröskuldinn og lagði fram á hann sína handleggi, svo sem þá maður leggst til bænar, en ég var fyrir innan þröskuldinn studdur af tveimur á hnjánum.
Mér tók að ofbjóða yngra Jóns nálægð og þess framfalls sem hann eftir bænahalds vísu lét á sér sjá en gat ekki hrært mig undan vegna vanmættis.
Harkaði ég samt þann ofbjóð af mér og talaði nokkrum orðum við hann, sem ég hugði til betrunar hönum að gjöra, áminnandi hann til iðranar, en hann lá fram á handleggina, þangað til hann seildist með höndunum og sló hendinni undir síðuna á mér þá vinstri svo ég bæði við brá og tilkenndi.
Við það viðvik leist mér fortölum fyrir þeirri aumu manneskju að linna því mér féll undarlega soddan háttalag.
Kom mér þá til hugar að yngri Jón mundi hafa þá, á meðan hann lá áfram á þröskuldinum, verið að tauta í hljóði og yfir hafa eitthvert galdraversið, uppá hvert hann mundi líka teikna með þeim slættinum sinnar handar, hvers ég kenndi undir síðunni langan tíma þar eftir.
Gekk svo yngri Jón frá mér og sagði seinasta orði: "Guð gefi oss öllum góða nótt."
