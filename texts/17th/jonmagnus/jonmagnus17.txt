Þar fyrir veit ég öngva galdramönnum þarflegri heldur en þá sem þá elta og sem fyrst uppiróna gjöra áður en (PR:S) ef verða mætti (PR:E) þeir komast til að uppfylla mælir allra sinna glæpa til helvítis elds.
Því verði þær aumu manneskjur ekki svo lausar við eilífa fyrirdæming, ef hér í heimi mætti vorkynnast, og þeim með guðhræddra manna bænum hjálpað, svo framt sem það væri Guðs vegna leyfilegt fyrir slíkum að biðja, þá sé ég þeim ekki lausnar von ef óhegndir deyja í sinni synd, - hvar um víðara um að tala af útþrykkilegu Guðs orði mér mun fá þörf fyrir þeim sem eru nógu vísir sjálfir.
Þegar svo var komið að þeir aumu menn voru með svofelldu móti við minn fund skildir og færðir til elds og brennu þá kom mér eitt slagið að höndum, þó ekki aldeilis hið stærsta, svo ég gat ekki andæft valdsmönnum þeim sem frá brennunni aftur komu, hvað sumir meintu mér mundi í bætur borist hafa af fundi og kákli yngra Jóns sem sókt hafði eftir mig að finna og því tilslegið að hann vildi biðja mig um blessunarorð, hvað sumum virtist ótryggilegt af slíkum og dróst því undan.
Fullkomnaðist svo brenna þeirra aumu manna en þó hastarlegar en skyldi og minnkaði ekki að heldur mínar kvalir við þann fyrsta bruna.
Sást og líka mynd yngra Jóns eftir brunann en ekki sem fyrr, heldur með þeim hætti sem hann sást stokkinn út úr eldinum.
NB. hic visionis modum ut et alibi.
Svo og heyrða ég í drauma borist hefði að skyldi mínum kvölum linna þá mundi mega betur athuga eldsleifarnar.
Item var í þeim draumum tilsagt að vit yngra Jóns mundi eftir óbrunnið sem ekki mundi minnst um varða.
Hvað og reynst hafði eftir því sem menn meintu að af heila annarshvors þeirra hefði fundist, hvar til að sveitarfólkið gaf sig til upp að leita og aftur að ösku brenna, hvað að gjört var oftar en tvisvar eða þrisvar.
Svo hvörfu þær djöflasjónir og ókyrrleikinn fyrst úr sveitinni svo öngvir urðu þar varir við á öðrum bæjum heldur en hér svo mikið sem fregna mátti.
En samt vöruðu mínar píslir svo sem fyrr eftir allar þær brennur þeirra eldsleifanna, með hríðum og slotum svo sem fyrr, að fráteknu því hræðilega slagi sem á mér lá á mánudaginn hinn næsta eftir uppstigningardag, þann er Þuríður ferðaðist hér hjá út til Hnífsdals, í hvörri ferð hún hafði strokið um kú Jóns Jónssonar og Margrétar Arnórsdóttur, eftir hennar sögu, hvar til hún vænist að vitni frómrar stúlku, Ingibjörgu Ívarsdóttur, sem hjá sér hefði verið í fjósinu.
Það mánudagsslag varaði frá öndverðum degi fram að nóni eða þar nálægt en svo hræðilegt að ég þóttist aldrei í umliðnum plágum geysilegri árásu mætt hafa.
Mátta ég ekkert orð við neinn mæla, að ég mér tiltreysta að stórhættulausu, heldur hlaut ég í mestu hættu og tvísýni með hástöfum, kveini og kalli til Drottins að hrópa með allra mesta ákafa.
Mér fannst og ekki betur en sem ég væri stundum laus við undirdýnu rúmsins sem ég í lá og mér mundi verða fleygt úr rúminu og fram á gólfið.
Fannst mér og einnin sá dagur tveimur eða þremur dögum lengri því ég mátti aldrei linna þeirri mestu ákefð bænaákallsins, þó brjóstið og hjartað væri stáli og steini harðara til að finna, og þar fyrir varð ég því meiri ákafa í þráklifi bænarinnar að neyta sem brjóstið varð meir uppþurrkað og kaldara.
Á þeim degi, þegar á tók að líða eða úthallaði, snera ég mér upp að veggnum eða bitanum og bar mig að þrengja hjartanu til nokkrar andaktar af öllu megni.
En ástæða minnar bænar í það sama sinn var það að ég bað þann himneska föðurinn að gefa mér að mega elska Jesúm minn endurlausnara, frá hverjum ég fannst sem slitinn væri.
Í það sama sinn sem ég var að þrengja mínu hjarta til þess þar um að biðja heyrða ég til mín talað þessu orði algjörla: "Ég sigra á morgun." Orð þetta kom mér að heyrn og eyra en ekki í hjartað.
Mér varð undarlegt þar við því ég vissi ekki hvað það merkti en heyrði þetta vakandi og í stærsta hættustríði, vitandi ekki til vísinda, af hverri álfu sá engill vera mundi sem svo talað hefði; og því spurða ég þá að sem mér nálægir voru, þegar meginákefðinni svíaði, hvort nokkur þeirra hefði talað um sigurvinning, annaðhvert upphátt eða í hljóði, og kannaðist þar enginn við.
Mín fátæk kvinna, Þorkatla mín Bjarnadóttir, spurði mig að hvert ég hefði heyrt þar um nokkuð talað en ég svaraði henni að ég skyldi segja henni það á morgun, ef Guð lofaði, því ég var í efa um hvort það orð mundi hafa talað illur eða góður engill.
Og þar fyrir komu mér slíkir þankar að höndum, hvort að sá argi óvinur sem mig ofsókti og plagaði mundi þá ætla að hrósa á mér sigri fyrirfram og lofa sér sigurvinningu, hvar til að hugur minn svo svaraði: að hversu miklum ólmleika sem Djöfullinn hótaði mér þá skylda ég þó mæta hönum með sama hætti í bæn og ákalli til míns Guðs og lausnarans alls mannlegs kyns, hvort sem Drottinn léti mig lifa eða deyja.
Hinkraði ég svo og svo sem beið eftir hvað Drottinn vildi vera láta.
En á þriðjudagsins næstu nótt þar eftir veittist mér svo heit andakt og mikill fögnuður og gleði í hjartað að ég kann þar ekki um að skrifa né frá skýra, svo ég lá svo sem í fagnaðar táraflóði, betur en allra meina bættur og feginn og fús að liggja undir öllum þunga sem Drottinn vildi uppá mig leggja, að einu höldnu og hrepptu sem er náð Drottins í Jesú hans eingetnum syni.
Leið og sú nóttin og dagurinn næstkomandi eða morgundagurinn sem mér varð vægjanlegur að því leyti á móts við hinn að telja.
Hvar af ég skynjaði og ályktaði af vitnisburði sjálfrar reynslunnar að það orð mundi heilagur engill Guðs við mig talað hafa mér til huggunar og hressingar en ekki illur andi.
