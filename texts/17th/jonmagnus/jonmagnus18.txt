Á þeim sama mánudegi sem það áfergilega og ólma slag á mér lá og mín kvinna og heimkynni var dapurt og sorgandi eftir soddan áfelli, þar vær væntum og biðum eftir hjálp og viðréttingu fyrst Drottinn hafði gefið oss svo fagran sigur yfir þeim aumu mönnum sem opinberir urðu og sannreyndir og fundnir í þeirri djöfulskunst og galdragjörningi og þar að auki brenndir og burtteknir, - en þar á móti kom mér soddan áfergilegt slag og árás sem ég þóttist ekkert stærra liðið hafa á öllum umliðnum og undanförnum kvalatímunum, líka á meðan hinir galdramennirnir báðir á lífi voru ólmastir og ákafastir.
Fyrir þá skuld merkta ég að dygðaríkir míns heimilis muni hafa í mál tekið í einfaldleik og fáfræðni að leita einhverra ráða við slíku, og því spurði mín sorgmóð kvinna, Þorkatla Bjarnadóttir, þegar af mér tók að létta og ég gat henni andæpt, hvort mér litist óráð að senda norður í land til lækninga, til þess manns sem rómaðist að hafi tæki á soddan meinsemdum og áköstum á móti að standa.
En ég þenkta mig um og hugsaði að vina og náunga ráð í viðlögum og þungum þrautum mundi vant að brjóta og aldeilis ónýta, og hugsaði ég svo með mér: En ef Drottinn vildi láta sér þóknast að áfýsa mig til heilræða? Og datt mér í hug það (MS:S) Sankti Jakob skrifar cap. 5. að sá syndugi og sjúki skuli kalla til sín öldungana etc.
Item mikils orki réttláts manns bæn iðugleg eða í sífelli og ákafa beðin.
Og þar fyrir tók ég til að skyggnast í kringum mig eftir þeim sem ég þar til velja vildi, - því minna náunga barnaskap og fávisku, um norðurferðina og þann ókennda nafnkennda manninn að tilbiðja varð ég frábitinn, en sneri minna náunga og vina áfýsn og upptökum á annan veg eftir ráði (MS:S) Sankti Jakobs.
Og með því ég heyrði getið og alrómað um einn guðhræddan, hálærðan kennimann, síra Pál Björnsson að Selárdal, að sá maður skyldi auðkenndur og stakur vera velflestra að siðlæti, umvöndun og Guðs orðs voldugri kenningu, ráðgaðist ég ekki við neina þar um heldur lét ég honum tilteikna fáein orð á blaði að aftni þess sama mánudagsins og lét hönum vitanlegt mitt erindi, að ég bað hann svo vel gjöra og unna mér í Guðs nafni bænafulltingis hjá Guði Drottni vorum, - hvörrar bænar ég varð strax af þeim góða guðsmanni hluttakandi, svo sem hans huggunarfullt og hjartnæmt tilskrif mér auglýsti.
Og þar á ofan gjörði sá góði mann sér mikið ómak hingað að ferðast að hugsvala minni sálu; hverja hans miskunnsemi að Drottinn mun með miskunn sannarlega endurgjalda á þeim þægasta tíma eftir sinni mildi og fyrirheitum.
Liðu svo þær stundir með sama hætti og áður hefur getið verið með þeim áhlaupum djöflanna, hverjum ég hlaut að mæta og móti að taka ekki nema með einni bænariðju, svo sem um hefur skrifað verið, allt að þeim tíma sem mér var tilsagður.
Því á kvöldinu fyrir heilaga hvítasunnu, á því ári 1656, eftir sérdeilis þriggja daga samfleytt stríð, þá voru af mér teknar þær djöfullegu áfergilegustu feiknir, svo mér varð þeirra fullur frói.
Lá ég þá svo sem í vanmætti en þó fann ég samt til þeirra merkja, svo sem í vægjanlegum seyðingshita, hvör hiti að var jafnan við þann hlut líkamans sem að rúminu horfði, hvörri hlið eða baki sem ég niður að rúminu sneri.
Og það varaði nærri í hálfa aðra viku að ég var að styrkjast til þess að fæturnir gátu staðið undir líkamanum.
En þegar svo var komið þá veittist mér snöggur bati svo ég réttist við vonum bráðara, svo að margir undruðust hvörsu fljót lífs- og heilsugjöf mér kom að höndum, svo að Jónsmessu Baptistæ veittist mér kirkjuþjónustu að fremja og jafnan þar eftir, þangað til að mér féllu til þær seinni djöfullegu árásir á Jónsmessu sama árs um haustið, eftir þá viðurvist og nálægð sem ég var viðstaddur sem viðveik Erlendi Ormssyni og Þuríði Jónsdóttur, eftir mín heilræði og áminning henni gjörða.
En samt og áður varð ég eitt sinn á sama sumri og millum hlaupandi tíma nefndra takmarka var við eitt þungt djöfulsslag eftir áminningarorð, fáein þó, einum manni gjörð sem hér var þá í sveitinni sem líka var dreifður við þesskonar rúnastafi.
Þau orð talaði ég við sama mann í kirkjunni hér á Eyri að áheyrandi söfnuðinum, hvar eftir mér kom það djöfulsslag svo ég varð af mínu rúmi upp að standa en sú ákefð varaði ekki mjög svo lengi.
Svo og urðu mér eitt sinn þau viðbrigði við það að sami maður tók í mína hönd, þá fékk ég veikindi í höndina, sem batnaði eftir blóðtöku sem Sigmundur á Seljalandi mér tók á samri hendi því ég reið til hans þess erindis.
Um þessi tvö tilfelli kenni ég ekki Þuríði Jónsdóttur og ekki heldur um öll þau galdraverk sem hér hafa skeð í þessari sveit því það mundi sannreynast, ef vel væri leitað, sem talað hefur verið eftir eldra Jóni að nokkuð mundi eftir í Skutulsfirði þó hann færi í burtu.
Ég hafði ásett mér, fyrst Drottinn dýrðarinnar leiddi mig úr þeim helvíska eldi og reisti mig úr djöflanna baði, að hræðast ekki þá djöfuls kroppa og bugast ekki að gjöra tiltrúaða embættisskyldu og að áminna þá sem ég vissi þess viðþurfa.
En ég hefi alltjafnt sams að vænta af þeim djöfullegu mönnum við þær áminningar sem nú þykir mest fordildin að forsvara sumum sem svo eru sinnaðir og þar til veljast.
En ég veit þó vel að hverju þeim kemur það fylgi að fám tímum umliðnum.
Þetta svo skeð veit mitt heimkynni; svo og hefur í fregn borist um þessa sveit, ef ekki víðar.
Svo og veittist mér nokkur máttur á sama sumri svo ég lagði stundum hönd að erfiði og bar mig að bæði að hjálpa til að heyi að gjöra og í smiðju að sitja.
Og ekki minnist ég að nein slög hefði mér önnur tilfallið en nú var getið, þar til ég ferðaðist með Erlendi Ormssyni til Kirkjubóls, öngra erinda utan við Sturla Bjarnason þar búandi.
Hann hugða ég að finna sem ég og gjörði.
En erindi mitt við hann var það að biðja hann að sýna mér þau bréf og máldaga sem hjá hönum lágu fyrir þeirri jörðu, Kirkjubóli, hvað undan hafði dregist þangað til fyrir þá orsök að ég hefi ekki í vana minn lagt um veraldleg erindi mikið að sýsla við kirkjusöfnuðinn á helgum dögum, því mér verður það að litlu lagi á þeim tímum af því mér fellur þessháttar úr minni, hvar um að þessum kirkjusöfnuði mun kunnugt vera, því hafi ég erindi við nokkurn sóknarmannanna þá hef ég orðið að biðja einhvern míns heimkynnis því minna vegna á kirkjusamkomudögum að skila tíðast.
Annars hefur það ógjört eftir legið.
