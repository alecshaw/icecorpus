Þannin sem nú hefur verið um skrifað skildust þeir veraldligu yfirdómarar og dómendur við mig og þennan bæ í slíku og þvílíku morði liggjandi, en hinum var lausum sleppt og hefði þeir eiðamenn getað útvegað og meinsærin endurnýjað má vel ske að réttargangur íslenskra hefði mér bál búið, hvað ég hefði þakkarorð á milli gefið.
En minn prófastur sem ég hugði mér mundi nokkurt hæli eiga að verða fannst hvergi um alla þessa tíma, og ekki heyrði ég getið að hann hefði stun né hósta til neinna minna þeirra nauðsynja tillagt í þær mundir, hvað síður fyrir mig talað eða mínu máli og auglýstum sannleika uppi haldið.
En litla mótgjörð hef ég þeim góðum manni það reiknað ef annað hefði ekki þar eftir á seinni sumartunglunum á milli fallið, hvar yfir mér mun skást leikið fastast að sitja og brodd á barka setja að svo komnu.
Ef Guðs h[eilaga] orð væri hugleitt og þess fyrri kærleika skínandi eftirdæmi, ef landsins lögmál væri réttilega skoðað og þess meining að krufðum kviði og flöttum hrygg útdregin, ef kristindómsins uppálögð og tilsvarin skylda væri gaumgæfð, ef konglegrar Majestatis bréf og befalingar fleiri en færri inngefnar í þetta land væri athugaðar, - þá skilst mér að sjáandi og skynjandi og heilbrigður maður mundi eitthvert feil finna og formerkja í framferð þessari allri, og mundi sá hinn sami vís til að vorkynna mér og mínum líkum, tröllpíndum manneskjum, þó vær mættum þungt blása og sárlega andvarpa, ekki síður yfir þeim yfirvöldum sem oss eru til verndar sett í Guðs stað í þessu landi og svo af stað fara heldur en yfir sjálfum galdrakroppunum sem blindir eru og þjóna Djöfulsins og sinni vanart og illskufullri náttúru og eru aldeilis ómáttugir frá sinni vonsku aftur að snúa.
En ég má eigi hindra fyrir frásögninni.
Eftir það ég var kominn frá Arnardals- og Kirkjubólsferðinni, sem nú var getið, lagðist ég fyrir, örmæddur og slitinn, að öllu svo búnu ofan í stólparúmkornið sem ég plagaði stundum að hvíla mig í.
Gagnaðist mér það þá ekki.
Var þá rúmið og ég flutt ofan á gólfið en fólkið sat og lá út af á gólfinu í kringum mig.
Þá mér var enn samt í rúminu þá lagðist ég niður á sjálft gólfið því ég vissi ekki neinnar vægðar að leita.
En á þessum sama degi, á meðan ég var ekki heima, var mín fátæk kvinna, Þorkatla Bjarnadóttir, svo slegin af þeim djöflagangi að henni var hvergi vært í neinu húsi svo hún varð að fara út í fjós að leita sér hægðar, því önnur voru ekki fólksins úrræði sem slegið varð en að vera á flakki úr einum stað í annan á meðan hver gat hrært sig.
En fyrir þennan tíma hafði ég freistað að fara með mig um rúmin og húsin.
Á búrgólfinu reyndum við til líka að leita svefns og náða.
En þegar allar þær færslur um húsin og rúmin voru fullreyndar þá varð ég undir öllu að liggja sem Guð vildi láta tilfalla, þangað til að megn og máttur varð aldeilis burt úr beinum uppþurrkaður, því framan af tímanum þeirra árásanna, eftir hvert slag og árás, veittist mér aftur nokkurt megn og máttur, þegar Drottinn lét slaginu hverju fyrir sig linna, svo ég gat líka dregið mig og hvíldum saman á ferli verið.
En ákafinn og ólmleikinn þeirra djöfullegra písla sem mig kvöldu fór svo í vöxt meir og meir að eftir það þingið sem fyrst var haldið, sem ég hefi um skrifað, gat ég ekki úr rúminu dregið mig, utan mest tvisvar fyrir jólin en um þau og eftir aldrei, því ég lá þá heilum dögum og nóttum samfleytt undir djöflanna fargi, klesstur og kraminn, svo sem undir óbærilegum þunga, svo ég vissi ekki á hverjum tíma ég mundi við lífið skiljast.
En þegar jólahátíðin var liðin virtust mér andartök nokkra daga á milli árásanna, stundum einn dag, stundum minna og meira, þangað til að leið að þorramánuði.
