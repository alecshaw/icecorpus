En ekki þykist ég kunna frá þeim kvölum svo að skýra sem skiljast eða úttalast megi því ég finn ekki með orðum eða umskrifi það málverk sem ég þykist geta réttilega og eiginlega þær kvalir uppkastað svo að auðskilið verði, fyrir þá orsök að þær voru ekki mannlegar, eða undir mannlegs skilnings takmörkum, svo sem eðlilegar sóttir, hverjar ég hefi þrátt og oft á umliðnum aldurstíma líka reynt, bæði ungur og eldri, og í sumum langt leiddur verið.
Því þær virtust mér hjá þessu svo sem hismi og hégómi að reikna, svo ég kýs heldur tíu ár í þyngstu þeirra sóttarferla að liggja heldur en einn dag í þessum djöfullegu kvölum og kremmingum, líkavel þó ég mætti dag og nótt emjandi ofverki þola, því ég kann ekkert við þessar djöflapíslir að leggja til neinnar samlíkingar.
Því þær kvalir sem ég reyndi voru ekki sama slags eða með samri pínuaðferð heldur stórum umbreytilegar á öllum tímum og svo ég mátti sínu sinni sitt og hvert reyna.
Stundum var ég svosem undir ofurþungu fargi kraminn og klesstur, svo sem þá maðkur er marinn eða ostur fergður, svo að megn og máttur var allur í burt tekinn, og í því fargi var þess á milli svo að finna sem líkaminn væri pikkaður með brennandi eða glóandi smánálum, svo þétt um holdið svo sem til að jafna er menn finna til nálardofa.
Stundum fannst mér ég lagður upp í þá síðuna sem ég lá á, svo sem með flein sem mér fannst ganga í gegnum lífið á milli rifjanna, svo ég hugði ég mundi dauða af bíða.
Stundum lá ég í báli svo ég tók andköst, svo mér fannst ekki betur en logi og báleldur léki um allan líkamann og sérdeilis brjóstið, og blossinn fannst mér fram af fingrunum líða svo ég vissi ekki annað en ég mundi til ösku uppbrenna, svo mig undraði að holdið var óskaddað.
Stundum lá ég í nístingskulda.
Stundum var kuldinn á hálfum parti líkamans, sem frá rúminu horfði, en eldhitinn á hinum partinum sem niður horfði.
Stundum leið sá kuldinn frá fótunum upp eftir líkamanum, svo sem þegar skýfar líður á lofti með vexti og slotum.
Stundum var holdið utan um beinin svo til að finna svo sem krúandi maðkaveita, svo sem vellandi og spriklandi væri með hræðilegum ofbjóð.
En samt var þetta svo sem hégómi að reikna hjá þeim innri kvölum sem tiltóku sérdeilis frá fyrsta sunnudegi í aðventu, hverjar langt tóku yfir allar píslir sem nefnast kunna, svo ég veit eigi betur en sannreynt sé það sem einum frómum manni hér í sveit var af guðlegri opinberan sagt með þessum orðum: "Af því það snart hann varð hönum það að helvískri plágu." (Patefactio 5).
Annað fleira þessa kvalræðis kemur fram síðar í þessari sögu.
Þegar komið var fram yfir jólin og þegar mér var hríðanna nokkur vægð og ég umhugsaði hvernin sú rannsókn hafði fljótlega framfarið og vægðarlaust upp á mína síðu, því flest þeirra galdralíkinda sem augljós urðu voru ekki upptekin, og ég vissi að þeir galdramenn mundu óaflátssamir síns djöfulskapar þangað til þeir hefði exhausta pharetra, útausið öllum sínum galdraskeytum, svo ég vissi ekki nema sveitin öll og þessi bær mundi aldeilis til grunns ganga og hvert og eitt og mannsbarn fordjarfast, og ég sá á því fyrsta þingi að allt var að mér einum heimt en ég ekki betur viðlátinn en mönnum varð sýnilegt og enginn var sem mínu máli vildi uppi halda, - þá lét ég skrifa sýslumanni, Magnúsi Magnússyni, opið bréf og beiddist og krafðist þings að nýju uppá það þeirra líkinda sem órannsökuð og undanfelld voru á því fyrsta þingi, og það bréf afhenta ég sýslumanninum, Magnúsi Magnússyni, í sína eigin hönd er hann hér niður settist á baðstofupallinn fyrir framan rúmið sem ég lá í, því hann vitjaði þá í Dönsku búðirnar af því hann hafði lykil og umsjón yfir þeim af þeim dönsku það ár.
En hann tók ekki nærri þeirri minni kröfu heldur strengdi uppá dóminn, að mér skildist, sem raunin bevísaði.
Þegar það fornam af sýslumanninum, fyrrgreindum Magnúsi M[agnús]s[yni], þá senda ég minn fósturson, Bjarna Snorrason, (sem mér var þó mestur söknuður að missa vegna míns heimkynnis nauðsynja) norður í Hrútafjörð til hins sýslumannsins, Þorleifs Kortssonar, og sendi honum málsins framgang og dómsins útskrift og beiddist þings og rannsaks af hönum líka að svo búnu, svo sem hans afsakanir í því hans bréfi skrifaðar votta, sem mér aftur sendi með mínum fyrrgreindum sendimanni.
