En af því að svo langur vegur var til hinna yfirvaldanna, biskups og lögmanns, og mín fátækt og vanefni stóðu líka mér í vegi þá hlaut ég þetta ásamt kvalræðinu sem á mér lá með mér að melta því ég varð í þær mundir að láta mér allt á einn veg smakkast.
Beið ég svo þess sem Drottinn vildi láta uppá falla.
En hversu gott réttlæti mér þá veittist mun auðskoðað ef réttargangurinn íhugaður væri.
Þessu næst í frásögninni er þess að geta að yngri Jón ferðaðist hér hjá út í Bolungarvík og til Hnífsdals að vera sér út um eiðvættin og föður sínum, og er hann fór utanað var hann nótt í Neðra-Hnífsdal, tafðist og þar allt fram í rökkur áður en þaðan ferðaðist, hvað eftirlits að ráða hann hefur gjört af nokkrum setningi því hann hefur hugsað að koma hér við þegar hann hér umferðaðist, svo sem hann síðar meðkenndist, því fólkið í baðstofunni hér þóttist heyra að uppá húsið hefði farið verið meðan kvöldvakan stóð yfir, svo sem sannreyndist eftir hans meðkenningu, þegar hann las eða gjörði galdur upp yfir baðstofunni þar ég lá inni, eftir hvert hans galdrastykki mér komu soddan viðbrigði að auk hinna trölldómshríðanna sem ég átti undir að liggja að um annað kvöldið eftir fann ég í eða undir svæflinum að því eyranu sem niður horfði svo að heyra sem hvalablástur ótt og títt, svo að mér felmtraði þar yfir til lengdar að liggja, og því þokaði ég höfðinu upp og fram eftir höfðalaginu því mátturinn var þá ekki meiri til.
En sá blástur var samt undir eyranu hvernin sem ég höfðinu þokaði því upp að setjast var ég aldeilis vanmáttugur til.
Lagða ég þá höndina þá vinstri undir eyrað með nokkrum orðum töluðum við þann sama djöful, sem þeirrar meiningar voru að Drottinn Guð mundi ljá mér sína hönd að merja og kremja afl þess andskota, og eftir þau orð töluð tók ég mína hönd undan höfðinu og lá höfðinu kyrru sem áður.
Hvarf þá í burtu við þau orð sá hvalablásturinn en kom aftur, svo sem önnur eldsglóð, svo ég vissi eigi betur en höfuðið mundi brenna, sérdeilis sá partur höfuðsins sem að koddanum horfði.
Tók ég þá það til ráðs að ég bauð að fletta Biblíu uppá þá opnu sem testamentin aðskilur og lagði svo höfuðið ofan á opna bókina með þeim orðum að ég kaus uppá þau orð lífið að láta sem skrifuð stæði í báðum köflum þeirrar bókar.
Minnkaði þá sá báleldurinn, utan svo sem öðrum loga lysti að vanganum sem niður að bókinni horfði, stunda á milli til og frá.
En samt gagnaðist mér ekki sá frói sem ég af bókinni hafði því á meðan ég yfir henni lá var eins að finna og allar æðar í kringum hálsinn blésu upp og bólgnuðu ásamt brjóstinu, en svo miklum verk laust í höfuðið að mér fannst óbærilegt að þola.
Lét ég því bókina burt aftur taka og lagðist svo aftur ofan í þann báleldinn eftir því sem verða vildi.
Það ég þá leið get ég ekki um skrifað að skilningur megi til komast, kann og ekki heldur þar grein á að gjöra.
Sá nístandi eldur eða ormur varaði lengst þeirra kvala þó Drottinn gjörði og líka þar nokkra svíun á, stundum meira og minna.
Ég gjörði og tilraun á þegar mér var nokkuð í léttara lagi að biðja nokkra af mínu fólki að leggja hönd undir mitt höfuð, og fundu þeir svo sem spriklandi hita þar niðri undir.
Þar þóttist ég sem oftar þefa ávöxt af þeim ágæta íslenska lagarétti sem mér var boðinn þar þeim vondu mönnum, svo teiknuðum sem áðurskrifuð frásögn greinir, lausum og liðugum sleppt var uppá mig og mitt heimili.
