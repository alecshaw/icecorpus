Svo og sýnir sig sú fagra framsýni að dæma gamalryktuðum og berlega teiknuðum galdramönnum til eiða, svo sem berlega sýnir þetta eftirdæmi yngra Jóns sem mér gjörði þenna galdur í samri umferðinni og hann var að útvega eiðvættin.
Heyrt hefi ég annars dæmis getið að maður hefði átt að bera galdrakverið í buxunum á meðan hann hefði átt eiðinn fyrir galdur að vinna.
Fleira þess háttar mundi vel finnast á þessum tímum ef vel væri leitað.
En hvað þetta eftir sig leiðir munu skynja þeir sem í nokkra Guðs kynning komnir eru.
Hér að auki heyrða ég, í þeim áðurskrifuðu kvölum liggjandi, að þeir sem falaðir voru af yngra Jóni til að vinna eiðana og synjuðust hefði flestir fengið snert af þeim djöflaárásum, líkavel að í svefni hefði Djöfullinn hótast við suma sem ekki vildu eiðana sanna, sem sveitarmenn hér munu til vita.
Líka hef ég heyrt að nokkrir jafnvel í öðrum sveitum fjarlægum, hverjir að fyrir mér báðu til Guðs, hefði í svefni viðvaranir af Djöflinum fengið með skelfing og hótunum.
Þórarinn sem bjó á Borg í Skötufirði sagði mér eitt eftirdæmi þar um: Fluga undarleg hafði átt að fljúga að andliti séra Tumásar á Snæfjöllum þá hann hafði bæn fyrir mér gjört í prédikunarstól og margt annað fleira.
Þar sést að djöfullinn er sterkur, hertygjaður, varðveitandi sitt anddyri, svo allt skuli vera með mak.
Þessar eru nú þær kvalir sem ég leið á holdinu, sem ég kalla og veit eigi betur en kallast megi helvískar kvalir á holdinu, hvað hver kann auðsýnilegt merkja sem 1° causas og rökin eða orsakir slíkra meina, svovel sem 2° instrumenta og verkfærin hugleiðir, ellegar og í 3ja lagi organa adjuvantia vel efficientia, þá djöfullegu menn virðir, vegur og siktar sem í eining eru við djöfulinn komnir; svo sem þar og í 4ða máta formam og máta eða alla aðferð þessara kvala sem langort mætti um tala.
En þó þetta sé svo, sem um er skrifað, þá var þetta líkamlega kvalræðið ekki einsamalt líkamlegt píslarfæri heldur var með þessum kvölum samblandaðar þær helvísku sálarinnar plágur sem öllum þunga eru óvægari.
Því þetta líkamlega umskrifað kvalræði met ég einkisvert hjá hinu sem sálina og innra manninn sem allra þunglegast sárkvaldi, sem jafnan plagaði að fylgja hinum líkamlegu slögunum, sérdeilis uppbyrjandi aðventusunnudag, sem áður er getið, þegar hjartað varð ekki einasta uppþurrkað öllum vökva nokkrar náðar hjá Guði heldur og einnin stálsett, svo að hvernin sem ég vildi bera mig að að andvarpa eða eftirleita þá veittist mér ekki hugarhægð hin minnsta, og svo tíðast sem ég væri frá Guði aldeilis útflæmdur og burtkastaður, svo mér virtust allar skepnur við mig í fullum fjandskap, svo að djöfullinn vildi mér til þess koma að tilbiðja sig en lasta Drottin fyrst mér veittist engin hjálp af hönum, svo sem öngvir utan þeir einir vita sem það reynt hafa, hvað ég meina engin lifandi manneskja muni óstudd afborið geta (en stuðningsefni sem mér veittust set ég annarstaðar sér í lagi ef nokkur vildi fróðari á því verða).
Svo og er mér minnistæð sú hörmung sem á sálunni lá þegar ég hafði (þó af forakti) skyrpt að einni þeirri djöfulsflugunni og fiðrildinu sem uppyfir mér flaug og flökti (hvað þrásamlega og með jafnaði skeði bæði daga og nætur að öllum að mismunarlausu uppá horfandi þegar galdragangurinn sá mesti stóð yfir).
Þá bar svo við að sú fluga sem yfir mér flökti og flaug að andlitinu en ég skyrpti við henni, þá hvarf hún mér undir eins frá sjónum og vissi ég þá ekki betur en svo að finna sem hvolpur eða þess háttar kvikindi skriði upp og ofan í kviðnum og lífinu innvortis, hvað að varaði langa stund dags.
Þóttist ég þá svo staddur í þann tíma sem dauð torfa eða jarðarauki undir sparki og spyrningum liggjandi, hvar um ég get ekki fráskýrt.
En um það ytra skriðið fannst mér ekki til, sem venjulega átti að reyna, þó að djöflarnir skriðu utan á holdinu svo sem mýs eða hvolpar, og það reyndu fleiri á þessum bæ bæði daga og nætur, einkum öndverðlega á vetrinum.
