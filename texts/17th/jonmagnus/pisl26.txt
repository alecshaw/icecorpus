Kom mér þá til hugar að yngri Jón mundi hafa þá, á meðan hann lá áfram á þröskuldinum, verið að tauta í hljóði og yfir hafa eitthvert galdraversið, uppá hvert hann mundi líka teikna með þeim slættinum sinnar handar, hvers ég kenndi undir síðunni langan tíma þar eftir.
Gekk svo yngri Jón frá mér og sagði seinasta orði: "Guð gefi oss öllum góða nótt."
Á þeirri manneskju kunni ég ekki að sjá hið minnsta iðrunarmót og því undraði mig að ég skyldi svo hafa verið táldreginn og settur í hendur slíkum aumum manni að varðhaldslausu, því fólkið stóð langt frá er hönum var til mín sleppt en ég gat ekki undan komist.
Heyrða ég líka síðar frásagt eftir þeim sem þessa fangans gættu í eldhúsinu að hann hefði átt að biðja mennina að lofa sér að koma fyrir mig áður fyrri en faðir sinn, hvað sumum varð að ráðgátu hvað þýða mundi, en það féll öðruvís til því hönum hlotnaðist að koma síðar.
Þar af má sjá heimsku þeirra sem trúa galdramönnum sem refum og höggormum eru ótryggvari fyrst þeir eru eitt með Djöflinum sjálfum.
Á þessum yngra Jóni var auðsén fyrirdæmingar auðkenni og yfirlitur því mig undraði stórum hversu umskiptileg sú manneskja var orðin frá því fyrir jól hana sá.
Því sá maður virtist mér manna dægilegastur að andlitsmynd og yfirlitum, með gullkrúsað hár, fagran hjálm og hvítan hörundslit, - svo að hefði hann komið lifandi á Öxarárþing í sumar 1658 þá er ég vonargóður að fyrst Þuríði, systir hans, var þar af vænleik og visku hrósað, svo sem ólíklegri til galdurs fyrst hún var svo væn (sem öngvum hér vestra hefur þó stórum tilfundist), þá mundi hann yngri Jón, bróðir Þuríðar, seint hafa farið af því þingi fordæmdur í galdramálum, ef vænleikur ætti að gilda til þess máls afsökunar.
En þá ég sá hann aftur eftir páskaviku fyrst hér í kirkjunni, þá ég var þangað borinn og lá þar í bekknum og er hann kom fyrir mín augu, ógnaði mér á hann að horfa.
Gat og ekki heldur orða bundist því hans andlit var orðið svart og þrútið og mjög svo viðbjóðlegt, en hans hár sem ég átti von á rauðgulu og ekki langt frá gullslit var orðið móalótt eða með öskulit.
Svo og kom í hug minn að með þessum yfirlitum munda ég sjá þá manneskju seinna meir fyrir dómi þess Réttláta í fordæmdra tölu.
Slíkur og þvílíkur sýndist mér hann í bæjardyrunum sem nú var sagt.
Nú þó ég hefði séð yngra Jón svo á sig kominn fyrir mínum sjónum í kirkjunni þá varð ég samt svo auðginntur að ég leiddist til að trúa prófastinum og öðrum skynsömum mönnum sem héldu þá að vera réttiðrandi manneskjur; þar mér leist þó aðeins upphafsviðmót iðranar á þeim eldra, utpote contritionis qvædam initia, en á þeim yngra engin iðranartaug, því mér virtist hann í sinni illsku ofurhertur en hafði þó sáran kvíða fyrir dauðanum, svo sem ljósast vottaðist þegar eldurinn skyrpti honum frá sér í tvær reisur, ef ekki oftar sem ég almælt heyrt hefi.
Svo og átti hann að hafa ákallað ósómann með öllu nafni þegar hann kenndi fyrst eldsins.
Af hverjum tilefnum mér vex tvennt í augum sem báðum kristninnar höndum viðkemur (til lútarefna í slíkum sökum og tilfelli).
Það fyrra gjörir mér klígju og væmusótt þegar iðranarlausum og forhertum glæpafullum manneskjum, sérdeilis í slíkum óhæfum, og stökum sjálfum fyrirdæmingarinnar limum er troðið til Drottins heilögustu kvöldmáltíðar án verðugrar iðranar, hvör eð vottast af sinni umskurn og sýnilegum ávöxtum, og fyrir þá skuld þykir mér ekki af veita þó fleiri en einn vellærður kennimaður væri fyrir hendi í slíkum tilfellum, bæði til dóms og úrræða yfir svofelldri nauðsyn að gjöra hið réttasta eftir Guðs orði, kirkjuorðunni samhljóðandi.
