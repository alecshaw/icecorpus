Hitt annað hinumegin virðist mér líka miður fara en skyldi þegar Guð Drottinn gjörir þá dásemd þessu auma landi að tröllhveli viðlík takast í nótum og gjörðir svo vondar frá grunni fljóta (hvað sjaldnar skeður að ég meina en efni til eru), þá er ekki meira umhugsað en málinu að ryðja til einhvörra lykta og láta sig einu gilda þó allur farmurinn fylgi bátnum og barlestinni í eldinn.
(Sýslumaðurinn Magnús hafði átt til að ansa eftir þá hina brenndu að þar hefði farið tveir skattar úr tölunni.
En því var ekki aðsjón gjörð, Magnús? Ég vænti þar muni ekki fullar brækur af hveiti tilefni verið hafa).
Hverugur þeirra feðga var til neinna sagna neyddur, hvorki fyrr né síðar, það mér varð vitanlegt, en samt gef ég öngva skuld í því efni þeim góða manni Þorleifi Kortssyni því ég minnist vel að hann spurði mig að hvert hér á bænum væri ekki töng til og kol svo mikil að hana mætti heita gjöra, - hvað hér var hvortveggja fyrir hendi.
Hann sagði mér og hvar til hann vildi það hafa og var í því staðráðinn en ég lagða fátt þar til, svo mér yrði ekki ávítur gefnar um hatursemi til þeirra manna meiri en hæfði, en samt virtust mér þau upptök bæði viturleg og nytsöm.
En hvað ollað hafi eða hverjir hindrað hafi þann ásetning og upptekt Þorleifs Kortssonar er mér ókunnugt, því þar um heyrða ég ekki framar getið svo ég minnast kunni.
Og svo var langt frá að þeir menn hefði til sagna neyddir verið að hér heyrðist frásagt að yngri Jón sem sendur var Gísla Jónssyni til varðveislu hefði átt að sitja í fat við Gísla sjálfan og ekki átt að sakna neins aðbúnaðar móður sinnar, hvað sumum sýndist og reyndist sem ekki höfðu séð yngra Jón svo feitan og árlegan fyrr sem hann var þegar hann kom aftur að vestan.
Viðlíkt var að spyrja um föðurinn, þann hinn eldra sem var í varðhaldi hjá Magnúsi, hvar mér mun lítt skarta dóm á að leggja, en samt og áður held ég sannreynda galdrakunstarlimi best fallið að lúta og þvo, svo mikið sem í manna valdi og skynsemi er fólgið, bæði fyrir þann tilgang að þeir vondu vegir sem af sér til eru ófinnanlegir mættu því heldur opinberast og af líku tilfelli um annað eins slags úrskurðast, heldur en í samri heimsku og hirðuleysi og dauðasvefni að sofa, sér og landinu til glötunar, að uppspurnar- og aðgjörðalausu, hvað helst kemur á part þeirra yfirsettu dómenda og valdsmanna.
Hin orsökin sem snertir þá sjálfa sem fyrir því máli verða er og auðfundin: því hvað gjöra þeir galdramönnunum til góða sem þá forsvara og halda frá eldi þeim sem menn kunna að kynda? Aumkunarlegt er þar um að skrifa.
Þar til að svara þykist ég hvörjum öðrum jafnbúinn því ég hefi reynt annan eld sem öllu heitara brennur.
En hvað munu þeir reyna, hverjum þar ofan á bætist reiði Guðs sem mig snerti ekki sem alla þyngd yfirtekur.
Þar fyrir hryllir mig hræðilega við þeim sem finnast fylgispakir og forsvarssamir galdramanna því þeir gjöra ekki annað en að bera viðu að þeim helvíska eldi handa sjálfum þeim sem þeir forsvara, og vita ekki nema þeir sjálfir hrjóti líkavel út á þann eldinn, fyrst sá sem ekki er með, hann reiknast á móti Christo, og þar hann samansafnar ekki etc.
Þar fyrir veit ég öngva galdramönnum þarflegri heldur en þá sem þá elta og sem fyrst uppiróna gjöra áður en (ef verða mætti) þeir komast til að uppfylla mælir allra sinna glæpa til helvítis elds.
Því verði þær aumu manneskjur ekki svo lausar við eilífa fyrirdæming, ef hér í heimi mætti vorkynnast, og þeim með guðhræddra manna bænum hjálpað, svo framt sem það væri Guðs vegna leyfilegt fyrir slíkum að biðja, þá sé ég þeim ekki lausnar von ef óhegndir deyja í sinni synd, - hvar um víðara um að tala af útþrykkilegu Guðs orði mér mun fá þörf fyrir þeim sem eru nógu vísir sjálfir.
Þegar svo var komið að þeir aumu menn voru með svofelldu móti við minn fund skildir og færðir til elds og brennu þá kom mér eitt slagið að höndum, þó ekki aldeilis hið stærsta, svo ég gat ekki andæft valdsmönnum þeim sem frá brennunni aftur komu, hvað sumir meintu mér mundi í bætur borist hafa af fundi og kákli yngra Jóns sem sókt hafði eftir mig að finna og því tilslegið að hann vildi biðja mig um blessunarorð, hvað sumum virtist ótryggilegt af slíkum og dróst því undan.
