Svo og veittist mér nokkur máttur á sama sumri svo ég lagði stundum hönd að erfiði og bar mig að bæði að hjálpa til að heyi að gjöra og í smiðju að sitja.
Og ekki minnist ég að nein slög hefði mér önnur tilfallið en nú var getið, þar til ég ferðaðist með Erlendi Ormssyni til Kirkjubóls, öngra erinda utan við Sturla Bjarnason þar búandi.
Hann hugða ég að finna sem ég og gjörði.
En erindi mitt við hann var það að biðja hann að sýna mér þau bréf og máldaga sem hjá hönum lágu fyrir þeirri jörðu, Kirkjubóli, hvað undan hafði dregist þangað til fyrir þá orsök að ég hefi ekki í vana minn lagt um veraldleg erindi mikið að sýsla við kirkjusöfnuðinn á helgum dögum, því mér verður það að litlu lagi á þeim tímum af því mér fellur þessháttar úr minni, hvar um að þessum kirkjusöfnuði mun kunnugt vera, því hafi ég erindi við nokkurn sóknarmannanna þá hef ég orðið að biðja einhvern míns heimkynnis því minna vegna á kirkjusamkomudögum að skila tíðast.
Annars hefur það ógjört eftir legið.
Þar er sönn orðsök þeirrar minnar Kirkjubólsferðar í það sinn sem ég vona Sturli Bjarnason muni enn við kannast.
Því féll mér af hendingu til viðstöddum að vera við samræður Erlends og Þuríðar í það sinn, því bera verður til hvörrar sögu nokkuð.
Og tekur hér upphaf Þuríðar galdralíkinda, ef menn vilja niðurkasta því viðbrigði þess stóra slags sem yfir mig gekk mánudaginn næstan eftir hennar hjáferð á sunnudaginn fyrir út til Hnífsdals sem áður er getið, - í hvörri ferð að Margrét Arnórsdóttir segist hafa séð fyrgreinda Þuríði í fjósbásnum hjá þeirri kú sem Margrét átti, og að Þuríður hefði verið að strjúka um bakið á sömu kú með dáindislátum, - hvör kýr að seinna eftir nokkra vikna tal hafði trölldrepin verið.
Og lá við að Margrét legði nóg í sölurnar því eftir það hún tók til kýrinnar í þeirri meiningu að gera kúnni til góða þá hafði Margrét fengið illan snert með undarlegum dofa, fyrst í annan handlegginn og síðan með ónáttúrlegum slögum fyrir brjóstinu, eftir því sem fleiri menn þess bæjar og annarstaðar sáu og tilvissu.
Þetta skeði hverttveggja í samri ferðinni að kýrin var strokin og ég fékk það áfergilega mánudagsslag.
Þegar þeir brenndu galdramenn, faðir Þuríðar og bróðir, komu hingað að Dönsku húsum til fundar við sýslumanninn, Magnús Magnússon, á meðan þeir lifðu, eða í þessa bæjar landareign, varð mér oftastnær vísbending þar af með stærri slögum yfir mig gangandi en að venju, - því er mér teikn þetta hjá sjálfum mér ekki marklaust; þar þvert á móti í hinum fyrri kvölum vissa ég það venjulega viðbera að trautt lá svo þungt slag á mér að ef nokkur framandi maður eða þótt utan bæjar væri í samri sveit, að ekki svíaði nokkuð um sinn sakir eða um lítið stundar bil minni kvöl við sérhvers aðkomu sem hér var ekki heimilisfastur.
Þessum tilfellum og öðrum fleirum ættu vísir menn saman að koma og hverju heim í sitt hylki að skila heldur en að sitja iðjulausir og písluðum sálum undir trölldómsfeiknum óþarfir í umhugsunarleysi og sofandi rænu, þangað til að kollhríðir Guðs reiði yfirganga og ekki verður lengur viðgjört heldur hæfist hver af sjálfs síns ævi og athöfnum.
