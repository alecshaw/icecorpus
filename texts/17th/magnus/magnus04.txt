Presturinn þakkar biskupi hans góð orð og býður honum þar dveljast, þar til hann og hans menn eru fullhressir og algjört er að þeirra klæðum, þar þau hafi slitist á skógarhríslum.
Biskup lést mundu þar þá aftur hverfa og heim ríða til stólsins, kvað sér mundi ei snemma úr minni líða sú hríðar veðrátta sem hann þar mætt hefði.
Prestur kvað mjög hretviðrasamt tíðum þar norður og segir oft kasti kraparegni með þoku myrkri þar ofan af hálsinum;
segir sér þyki það víslega talað og ráðið að ríða við svo búið heim aftur, því ei væri örvænt að soddan stórhret eður jafnstærri kynni oftar koma.
En biskup kvaðst eigi girnast að mæta í annað sinn þvílíku óviðri, allra síst nokkru enn þá stærra.
Svo er mælt að biskup sat þar í viku með sína menn, en ei er getið hvað margmenntur hann hafi í það sinn verið, og er svo sagt að prestur veitti kappsamlega og jók veisluna því meir sem á leið, og skorti ekkert hvað hafa þurfti.
Síðan skildu biskup og hann með góðum vinskap, og reið biskup heimleiðis og settist um kyrrt á stólnum að þeirri reisu afstaðinni.
Mikil ættkvísl er komin frá fyrrnefndum síra Þorkeli þykja og margir hans afkomendur verið hafa atkvæðamenn að vitsmunum og annari atgjörvi, svo sem mörgum er kunnugt.
Sú ætt var síðan kölluð Svalbarðsætt, því afkomendur síra Þorkels bjuggu og sátu að sínum garði Svalbarði á Svalbarðsströnd.
En eftir það Magnús Jónsson kvongaðist á Vestfjörðum og fékk til ekta þá ættgöfgu jómfrú Ragnheiði Eggertsdóttur og þau öfluðu börn til samans sem áður er umskrifað, var sú ætt og kölluð síðan af mörgum Magnúsarætt og þó líka vel Svalbarðsætt.
Þykir sú ætt nú um stundir hafa verið og vera enn nú ein af þeim bestu og fornemustu ættum og slekti, því sú ættarlína hefur sitt útsprung og rennsli frá aðallegri stamm og riddara slekti, sem hér næst eftirfylgjandi kongs bréf um vitna.
