Um það, hverninn höndlað var við fólkið af illum mönnum, sem fangað var og í múrhúsið inn látið, útrekið og á skip haft.
Nær vér svo fangnir svo sátum inni forvaraðir á þriðjudaginn, þá söfnuðu þeir örgu skálkar öllum, sem þeir náðu, og í þeim sömu (MS:hópnum) hópunum komu og svo mínar barnakindur.
Og þá þeir höfðu nú svo safnað fram að miðjum degi, þá tóku þrjú húsin ekki meira af fólkinu og þá var því út skipað á hlaðið og af illum mönnum hringur kringum sleginn.
Og þá eg nú út kom og sá yfirkapteininn, fór eg með minni fátækri kvinnu fram fyrir hann og hans undirkaptein, féllum á kné og báðum um náð, en það vildi ekki parið hjálpa.
Nær eg sá þeirra höfuðbúnað, þá þekkti eg að það voru Tyrkjar.
Og þá var fólkið, sem þeim leizt í skárra lagi vera, með mesta hasti á skip út látið upp á tvo teinæringa, og í móti snörpum austanvindi var þeim Íslenzku skipað að róa, og þar voru þeir slegnir og með köðlum barðir.
Og svo fluttumst vér inn á grunnin, sem svo er kallað, á það stærsta skipið, sem þar lá og aldrei kom heim að.
Og nú, þá er vér þetta auma fólk þar komum, þá var stór gleði á þeim, sem fyrir voru af þeirra liði.
Og nær vér upp komum á skipið, þá sáum vér allt karlfólk, sem þar var fyrir af þeim, sem eystra voru teknir, í fjötrum vera, hvers vér oss væntum, en það varð þó ekki af því, heldur var oss strax brauð gefið að eta og vont vatn að drekka, og hinir þá úr járnum teknir og svo líka brauðið gefið, hvað þeim þótti þó nýjungar, því þeir höfðu hungur liðið þangað til.
Síðan fóru illmennin heim aftur á eyna til að sækja meira, og þá strax sáum vér Landakirkju í loganda báli.
Litlum tíma þar eftir var eg kallaður aftur á skipið og bífalað af yfirkapteininum niður að setjast, og strax tóku tveir af Tyrkjum mína fætur og sneru þá saman sem snæri, og aðrir tveir mínar hendur, lögðu og sneru þær saman með sama móti.
En yfirkapteinninn sló með kaðli eftir mínu baki mörg högg, hverra tölu eg vissi ekki, svo stór sem honum var mögulegt, þar til að mín hljóð minnkuðu.
Þá var þar einn til settur, sem að þýzku talaði, að spyrja mig að, ef eg vissi af peningnum.
Og þá eg því mjög harðlega neitaði, en girntist, að þeir slægju mig strax í hel, þá létu þeir mig kyrran og reistu mig upp aftur á fætur, - en eg gat þá ekki vel staðið né gengið, - og skipuðu mér fram aftur á skipið, og þá það íslenzka fólkið aumkaði mig, þá glöddu þeir sig.
Nú, guð freistar sinna, svo hann prófi þá ekki sér til fordjörfunar, og svo sem skrifað stendur: Hann vildi auðmýkja þig, og að það yrði augljóst, hvað í þínu hjarta væri.
Deutro. 5. 7. Kapituli.
Um það, hverninn til gekk, þar til menn komu undir segl, og fórum af stað.
Um nónskeið á sama deginum komu þeir með fleira af fólkinu, og þá gáfu þeir einn austanmann lausan, sem að hafði lasna hönd.
Nær um náttmál var oss föngunum niður í skipið vísað, hvar eð hitt fólkið var fyrir, og þá matur gefinn.
Síðan lá svo hver, sem kominn var.
