Og nær því og jafnlega var það að minnast á það, sem það hafði áður heyrt um þá, sem herleiddir voru, þó sumir væru um þetta þegjandi.
En orð (MS:0) drottins standa stöðug, að guð þekkir sína og veit að bevara þá í neyðinni, og honum eru öngvir hlutir ómögulegir.
En á þann næsta laugardag þar eftir, 21.
Julii, þá voru Margrétarnar og Jón Jónsson sótt á það annað Tyrkjaskipið, og voru flutt á það stóra, sem eg og mínir á vorum, og þá var eg, mín kvinna og börn tekin frá hinu fólkinu, og var oss svo öllum annar samastaður fenginn út af, og þar oss fengin föt að liggja við, gömul segl og svo einskeftutjald gott og stórt, sem þeir höfðu úr Vestmannaeyjum stolið, svo og með seglum kringum tjaldað.
Og með því að myrkt var niður í skipinu og svo hjá oss, þá loguðu ljós og lampar nótt og daga, og svo var af þeim sjálfum um oss búið hvert kvöld; líka var oss af þeirra réttum gefið, höfðingjanna, sem svo skyldu heita í þá dag, í hvert mál, og svo lengi, sem þær ij tunnur hrukku, sem þeir stálu úr Vestmannaeyjum, bjórtunnu og mjaðartunnu, þá voru þær gefnar oss að drekka.
Allan drykk hjuggu þeir niður í Dönsku-húsum, en brenndu sumt.
Og flesta morgna fengum vér tvær skálir brennivíns.
En þeir Tyrkjar taka aldrei nema vatn.
Á þann 30. dag Julii, þá fæddi mín fátæka kvinna barn til veraldarinnar eftir tímans hentugleiknum. – Guði mínum séu jafnan þakkir gerðar. – Og það hið sama skírði eg sjálfur, svo sem á landi, og með hryggðarfullu hjarta.
En þá þessi illmenni heyrðu það, að barnið gaf hljóð af sér, þá söfnuðust þeir þar að flokkum saman, og tveir af þeim gáfu barnkindinni gamlar skyrtur utan um sig, hvert að nefnt var eftir þeim sáluga síra Jóni Þorsteinssyni.
Aumkið yður yfir mér, vinir mínir, því að hönd drottins hefir snortið mig.
Á þeirri reisu var sá einn hjá oss á skipi, sem að jafnan hvern dag þvoði sig í vatni.
Hann var og svo þveginn af öðrum í þann mánuð, sem vér á reisunni vorum.
Og það sagði sú fróma kvinna Margrét, að hann hefði sínum manni að skaða orðið.
Þessi hans hreinsan kann hann ekki hreinan að gera, þó hann héldi sig eftir þeim Móses setningum, að þvo klæðin og baða í vatni.
En vér trúum, að vér erum drottins. 9. Kapituli.
Um nokkurn Tyrkjanna mótgang á þessi reisu og um þeirra atburði.
Að nokkrum dögum liðnum af Augusti-mánuði, sem var sá 5., kom þá á oss stór stormur af landnyrðingi, svo lá við töpun, svo að það eina skipið hrakti frá því öðru.
Þar af fengu illmennin stóran ótta, svo sem að væru þeir dauðvona, og um miðnætti nærri, þá gekk svo yfir þetta stóra skip, að þann stóra bátinn, sem þeir kalla slúffur, sleit upp undan öllum festum á þiljum og keyrði út á hlé og þar með í sundur, og þar með fór út einn af þeim kristnu, sem að var spanskur, en annar lestist í handlegg og mátti þó samt út á rámúlann, og þaðan datt hann út í sjó, og meina eg að þýzkur væri, því að hann sagði með upplyftum höndum og augum: „Hilf mir, herr gott!“ Og á þeirri vorri mánaðarreisu önduðust 2 eða 3 konur gamlar, sem að voru teknar þar eystra, og um þeirra líkami voru vafðir gamlir segldúkar og snarað svo fyrir borð.
En það kristna fólkið var þá vel til friðs og margir af þeim með hjartans góðum orðum báðu guð um burtför á þeirri sömu stundu, ef honum svo þóknaðist.
