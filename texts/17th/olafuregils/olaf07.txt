Nú þá þetta fátæka fólk kom upp á torgið, þá voru látnir í hvern hópinn 30, og svo gengu Tyrkjarnir undan og eftir og töldu svo fólkið jafnan við hvert stræti, því að þeir, sem heima fyrir eru, stela fólkinu það mesta þeir geta.
Og þá vér svo á torgið komum, var allt fólkið sett í kring og skoðað í sérhvers hendur og andlit.
Síðan tekur þeirra kóngur þá úr hópnum sem honum sýnist, þann áttunda, sem sagt var.
Þá tók hann fyrst af drengjunum minn fátækan son xj vetra gamlan, sá mér gengur aldrei úr minni meðan eg lifi vegna skilnings og lærdóms, hver eð mér svaraði svo, þá hann var tekinn frá mínum augum og eg bað hann í guðs nafni að halda sinni góðu trú og gleyma ekki sínum catechismo, þá sagði hann með stórum harmi: „Ekki, minn faðir! Þeir hljóta nú að fara með kroppinn sem þeir vilja, en mína sál skal eg geyma mínum góða guði.“ Æ, eg má segja með Job: Hver er minn styrkur og kraftur, svo að eg kunni staðfastur að blífa, og hver er mín endalykt, að mín sál megi þolinmóð vera?
Þar sem að menn vildu vega mína eymd og leggja mína pínu til samans í eina metaskál, þá væri það þyngra en sandurinn í sjónum.
En hitt annað fólkið var þaðan haft í annan stað, og einn af Tyrkjunum leiddi 10 og 10 í kringum einn múrstólpa með háum hljóðum hrópandi, sem eg ekki undirstóð.
En eg var þaðan hafður og svo mín kvinna og svo þau 2 okkar ungu börn, veturgamalt og mánaðargamalt, upp á kóngs salinn, sem vera átti, og þar sátum við undir börnunum í ij tíma.
Síðan þaðan höfð og í hans fangahús, og þar vorum við þá nótt, og úr því vissi eg ekki, hvað um fólkið leið, þann mesta fjöldann.
Eia! eg vildi segja yður, og vildi gjarnan styrkja fólkið með munninum og hugsvala með munninum.
Þó eg tali, þá vægir mér ekki mín pína, en leggi eg þar ekki til, þá fer hún þó ekki í burt frá mér.
Nú, er þó samt drottins. 11. Kapituli.
Um það, hvað gekk yfir mig og mína nokkurn tíma þar eftir.
Um næsta daginn þar eftir, nær miðjum degi, komu þar ij skipherrar, annar þýzkur, en annar norskur, sem að og svo voru fangaðir, og sögðust eiga að sækja okkur.
Og svo fylgdum við þeim langan veg og um margt stræti, þar til við komum – berandi þau ungu börnin – í hús eins Tyrkjahöfðingja.
Og þá strax var því yngra barninu fengin föt og rugga, svo og voru föt til látin við mína kvinnu við að liggja upp á þeirra vísu, og síðan var okkur matur gefinn, en ekki mátti eg með henni matar neyta.
En með fullum sannleika er þar nógur matur gefinn, sem að er kvöld og morgna varmt brauð af ofninum og góður grjónagrautur með feiti í borið, epli og vínber óskammtað.
En hvað sem leifist að kvöldi af brauðinu, það er gefið hestum að morgni; en grauturinn er annaðhvort steyptur ofan fyrir múrinn eður – með lof að segja – ofan í privatið, og ei annað gefið að drekka en volgt mýrarvatn.
Nú strax eftir máltíð gerva sama daginn í þess manns húsi var eg í burtu hafður og í annað hús, hvar eg mátti einsamall róla allan daginn til kvölds, þar til þeir komu heim, sem í því húsi lágu, og voru soldátar þess höfðingjans, sem að mín kvinna og börn voru hjá, og það gekk svo í 3 eður 4 daga.
Þar eftir var eg þaðan tekinn og langan veg þaðan í eitt hús hafður, hvar er voru fyrir ij menn úr Vestmannaeyjum, einn Jesper Christiensson og Jón Þorsteinsson smiður, og þar vorum vér allir iij svo sem í nokkru fangahúsi til vöktunar.
Og ij eða iij dögum þar eftir var eg hafður fyrir Tyrkjana, sem að voru þeir helztu, utan kóngsins, og af þeim strengileg bífalning gefin peninga að sækja til míns náðuga herra kóngs Kristjáns, til að borga út mína kvinnu og börn þau, sem voru hjá móðurinni, og sögðu það vera skyldi 12 hundruð dalir, sem þeir kalla Stück von achten, og þar ofan á mátti eg þeirra hendur kyssa.
