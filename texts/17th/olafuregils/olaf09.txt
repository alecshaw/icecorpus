Landið grær tvisvar um árið,
og svo vex allur ávöxtur jarðarinnar, korn, vínber, grjón, aldrei gras slegið og aldrei peningur inn í hús látinn, því að þar er enginn vetur, aldrei frost né snjór um alla ævi.
Og ekki er í gluggunum nema járngrindur.
Sauðfé ávaxtast ij um árið, hvert sauðfé bæði er stórt og svo mjög feitt,
og ekki er þar neinn geldur sauður.
Og á einum degi sáum við Jesper 100 hrúta, hverra rófa hangir ofan á jörðu nær því.
Þeir meðtaka sitt góða í þessu lífi - máske, - item fegra sig sjálfir sín á milli, svo að þeir framkomi sínu vondu málefni, sem Davíð segir.
En vér erum drottins.
13. Kapituli.
Um fatnað fólksins og hverninn þeirra matdiskar og drykkjarker eru í þeim stað.
Mannanna klæðnaður er svo sem eg hefi áður sagt, að hver, sem þangað hefir komið kristinn, sá hefir þess lands skikk.
En Tyrkjarnir, sem eg áður skrifað hefi, í hverjum stað, að þeir kristnu eru, sem þar hafa lengi verið, sögðu, að væri 9000 kristinna manna.
En það tyrkneska kvenfólkið er fyrst í skyrtum mjög svo góðum af því smæsta, sem eg hugsa í heiminum gerist,
og hún er með öngva opinu, nema sem hausinn gengur upp um.
Svo og eru þær í léreftsbuxum ofan á skó,
og láta annan oddann ganga ofan á ristina, en annan ofan á hælinn, kollhúfur af líni svo sjáanlegar og sniðuglega gerðar, og svo síðan kápu með hringofnu líni eða öðrum dýrmætum vefnaði utan yfir sér, nær eð þær ganga út, og sveipa svo kápulafinu fyrir andlitið, nær eð þær ganga út á strætunum, svo að enginn kennir þær, með miklu svingli um lífið af silki.
En innan húsa eru þær í sléttum klæðum góðum fallalausum, en þó samt í sínum línbuxum.
Þær kristnu eru með mótlíka hætti, nema þær eru ekki í línbuxunum.
Nú um diska og drykkjarker.
Þar eru ekki föt né askar af öðru en leiri og eiri.
Af tinuðu eiri eru diskarnir og stimplaðir sem munnlaugar.
En drykkjarkerin öll eru af leiri og með leirstút.
Það eru allra drykkjarker, svo Tyrkjanna sem fangaranna,
og ekki er þar annað drukkið en volgt mýrarvatn, sem víða er inntekið í húsunum, og ekki öðruvísi en á gólfinu legið af vel flestum dýnulaust, en vænir felldir yfir og undir, þó eg hafi lítið af þeim að segja.
Þar sést engin kista, engin tunna, þar sem eg var, ekkert borð og enginn bekkur, enginn hnífur til matar hafður, og ekki er þar, svo eg sæi, nokkur spónn, nema af tré, engin járn á hurðum, utan þrennir kengir í hverjum væng, því vængjahurðir eru fyrir flestum húsum.
En nær matur er fenginn, þá er setið á gólfi á réttum beinum.
