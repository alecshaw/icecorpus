Þá vér höfðum siglt eina dagreisu frá þeim illvirkjastað, þá sáum vér Tyrkjaskip, hvert að oss elti í tvo daga, en náði oss þó ekki.
En þeirra vinskap er svo háttað, Vallenzku og Tyrkjanna, að nær þeir eru búnir að kaupast við og eru komnir eina mílu út frá þeim illvirkjastað, þá slá hvorir aðra í hel vægðarlaust.
Nú þá vér höfðum verið viku á leiðinni, þá var stýrimaðurinn villtur, sá, sem aldrei dugði mikið að mínum dómi.
Þá sáum vér land á vinstri síðu, og með því þá var stillilogn, þá köstuðu þeir akkerum og skutu bát fyrir borð og fóru svo til lands.
En nær eð vér þar komum, þá fengum vér ekki upp á landið að komast, utan alleinasta á stórgrýtið, sem að var fallið úr hömrunum, sem upp yfir voru.
Og strax var til vor skotið með lausakrúti.
En vér vildum vatn fengið hafa, ekki þó nema 4 kvartél, sem að voru flöt á aðra síðuna, með 6 böndum af járni, og þeir vildu spyrja að, hvað landið héti.
En það kom þar til að eg fór til landsins, að eg ekki þorði að vera eftir í skipinu, þá minn stallbróðir fór til landsins, því þar var á margra handa þjóð og misjöfn.
Fyrst voru þar á þeir Italiani vij, Gyðingar iiij, hverjir gáfu nokkra brauðmola stundum, item iiij Engelskir, iij Spanskir, v Franskir, og þá óttaðist eg, því þeir sáu jafnan súrt upp á mig, item v Þýzkir með mínum förunaut.
Nú þá vér vorum svo komnir upp í fjörugrjótið, þá gerði svo stóran vind, að vér komumst hvergi burt og svo vorum vér þar í iij dægur, að vér fengum hvorki mat né drykk.
En þeir voru mjög hræddir við skipið, því veðrið stóð oss rétt í mót.
En nær eð í lognið datt, fórum vér strax til skips, og þá sögðu þeir, sem oss bönnuðu landið, að það héti Sardinia.
Og nær eð vér komum aftur í skipið, þá var gerð góð máltíð, en drukkið lítið.
Nokkrum dögum þar eftir komum vér undir þá ey, sem nefnist Malta, í hverri (MS:s) sankti Páll var um stund.
En þá þar eftir nokkrum dögum komum vér undir Italia, þar sem kapteinninn átti heima, og sá staður nefnist Legor, og þar máttu þeir allir úti bíða á skipinu í 6 daga, og enginn af þeim sinn fót á land setja fyrr en þeir væru skoðaðir af einum þar til settum meistara.
En að landinu máttu þeir fara, og þeirra kvinnur, sem þar heima áttu, máttu sjá þá og tala við þá, en ekki nærri þeim koma.
En þá strax var mér af einum Italianus gefið vín að drekka, epli og ostur að eta, svo þá var mér vel hjálpar von, hefði það svo lengi staðið.
Eg má svo segja sem Job sagði: Guðs andi hefir gert mig og andi þess almáttuga hefir haldið mér við lífið.
Eg er að sönnu drottins. 15. Kapituli.
Um það, hvað á gekk í þeim stað, ljúft og leitt, og um mína ferð í Þýzkaland.
