En samt og áður fórum við þá sömu nótt aftur þann sama veg það mesta við kunnum til staðarins Legor, og það sama um ij daga og ij nætur, og eg meina það væri 22 Octobris, og þar varð eg að skilja við minn góða förunaut, þann góða Hamborgara, með hverjum, að nær við aftur komum, eg og hann, fórum til múkanna í þessum stað og báðum þá um hjálp.
En þeir vísuðu, að okkur skyldi gefa Lutherus.
Þá varð hann að gefa sig til að verða bátsmaður, því hann hafði öngva peninga.
Sjá, drottinn, réttlátur ertu og þitt orð, það er réttferðugt. 16. Kapituli.
Um staðinn, kirkjurnar, siðina múkanna, þeirra klæðnað og embættis aðferð.
Um staðinn er það að tala, að hann er lítill umhverfis, svo að maður kann að ganga í kringum hann á tveimur tímum, en eg meina hann óvinnanlegan, bæði vegna múra og mikilla varna, því hann er með ij múrum, og mjög sterkum, og svo er djúpt díki við þann neðra múrinn, að skip mega bæði sigla og róa í kringum staðinn.
Sá staður er iij húsa hár og mjög vel byggður, item allvíða húsin máluð utan mjög meistaralega, en er ekki nema svart á hvítum múrnum.
Í þeim stað eru 23 kirkjur, og ij af þeim eru geysistórar og eru byggðar af marmarasteinum gráum, og svo eru þær prýddar með gull og silfur allt loftið og svo veggirnir ofan að gólfi, item prédikunarstóllinn og altarið, item sætið það, sem múkurinn situr í, þá hann skriftar.
Og þá aðferð sá eg líka.
Sá, sem skriftast, hefir annan stólinn, og á milli þeirra er breið messing, sem vér nefnum látún, sem ij álnir á hvern veg, og það er með smágötum stungið svo sem sáldur og þar í gegnum talast þeir við, og ef sá, sem skriftast, gefur múknum nokkuð af peningum, þá afleysir hann hann af þeim syndum, sem hann ætlar að gera.
Item við hverjar dyr á kirkjunni standa ij stólpar af svörtum marmara, ei hærri en sem ij álnir, og þar á ofan standa ij skálar með vígt vatn – segja þeir -, og hver, sem innar gengur í kirkjuna, skal í þessar skálar dýfa sínum ijur fingrum og gera svo kross í sínu enni með því vatni, sem loðir á fingrunum, og til aðgætni á því, hvort þetta er gert, þá eru settir ij múkar gamlir.
Item sá eg þar einn tíma vitjað sjúkra, og það gekk svo til, sem eg vil í ljósi láta, ei til lærdóms, heldur til aðhláturs að þeirra apaspili, og þetta sá eg út af húsdyrum þess norska manns, sem að hét Ólafur Símonsson, sá eð mér sagði, hvað þetta þýddi.
En með soddan móti gekk þetta til, að þar ganga meir en ij manns, kvinnur og menn, og hver maður heldur á ljósi, ekki löngu kerti.
Og í miðið á þeim mannfjölda gengur múkurinn og yfir honum er borið á 4um stöngum blátt silki, meina eg.
Og nær eð þessi hópur kemur að því húsi, sem að sá sjúki er inni, þá er múknum gefið rúm að ganga inn, en allur mannfjöldinn kastar sínu ljósi af kertunum eftir honum, og svo gengur hver einn aftur í sitt hús.
En múkurinn hefir tösku á hálsinum og kórbjöllukorn, sem jafnan hringist.
En í þeim stað hvílast klukkurnar aldrei.
En svo að þú, góður maður, vilt hið rétta vita um ásýnd múkanna, þá er þér það sannast að segja, að þeir eru með þrennu móti í klæðalitunum eftir þeirra orðu, sumir grámúkar, sumir svartmúkar og sumir hvítmúkar.
En þeirra fatnaði er svo háttað, að grámúkarnir eru í gráum kjól síðum, sem þeim tekur á ökla, og sá kjóll er grár gerður, að garnið eða uppistaðan er hvít, en fyrirvafið er svart.
Ekki hafa þeir á sér nema skyrtu, ekki brók né buxur, en upp um hálsinn hafa þeir svo mjög stutta kápu, nær því sem mjög síð hetta, og á henni er rúmur höttur, svo að hausinn skrapir þar innan í.
