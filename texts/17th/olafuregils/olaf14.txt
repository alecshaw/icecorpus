Þeir hafa sumir tréskó á fótum, og sinn kjól að sér spennt með tréhnöppum og kaðalneslum.
Um sig hafa þeir og belti af kaðli með mörgum hnútum og tekur annar endinn svo sítt sem kjóllinn, og upp á það kaðalbelti hafa þeir hleypt sinni bók, sem að er í kápu, svo sem hér lögbækur áður til forna, og hún er á vinstri síðu, en þeirra talnaband á þeirra hægri, og rétt framan á sér hafa þeir eina tóbakspípu langa.
Svo eru þeir allir uppkastaðir, gráir, svartir og hvítir.
En sitt skegg láta þeir raka hvern 14. dag og sitt höfuð klippa, nema utan kringum stendur nokkur hringur.
En þó þeir þvægju sig með lút og tækju þar með til mikla sápu, þá birtust þó þess meir þeirra ódyggðir.
Hverninn dirfist þú þá að segja: Eg er ekki saurugur? 17. Kapituli.
Um klæðnað þeirra í staðnum og um það, sem eg sjaldséð þar sá.
Karlfólk er þar svo vel klætt sem eg þenki að sé nokkurs staðar í heiminum eður hér í Norðurlöndunum, með silki, sameth og flugiel, og eru þeir daglega ekki nema í skyrtum og treyjum, hverjar að eru sundur ristnar í v strengi á herðunum og svo eins á handleggjunum.
Item buxur með sama móti.
Já, þeir hafa svo mikið við sig, að þeirra hosubönd kosta 60 dali, þeirra skóreimar 10 dali, og svo hvað annað.
Þessir eru þó soldátar og portgeymarar, sem svo prjála.
En í þeim stað er matur mjög dýr, svo að sá, sem þar vill kaupa vikumat, má bítala iiij dali, og eru þó rýrðarmáltíðir.
Eitt pund tittlinga kostar xvj skildinga.
Það pund eru ij merkur.
En af þeirra klæðaburði á helgum dögum get eg ekki svo sagt sem er.
Um kvenfólk og klæðnað að tala, hann er svo kostulegur og af dýrmætum vefnaði, og svo með vel skikkuðu sniði og smíði sem hér er niðurhlutur frómra kvenna, og treyja að ofan með gullhnöppum, silfurhnöppum og öðrum dýrmætum steinhnöppum, og þeirra skór kosta 60 dali eður sumir meira, yfirleðrið af flugieli, og þó þríraðað á ristinni með gullhnöppum.
Allt fólkið í þeim stað er dökkt á hár, en hvítt á skinnið, og með laglegt andlit og vöxt.
En um það, hvað mér kom fyrir augu, vil eg svo hér inn setja, hvað eg hafði ekki áður séð, sem að var, að hvern morgun, sem eg þar var, þá sá eg um öll þau stræti, sem í þeim stað voru, fara 100 manns eða meir, sem að í fjötrum gengu, ij og ij til samans bundnir svo sem sambandshestar, hverir að voru með öllu klæðlausir, utan lítið flikukorn um lífið, að hylja með þeirra blygðan, og ij menn aðrir fóru með þeim, sem eg meinti yfir þá væru settir, og með þeim hóp var hjörtur, og af honum voru söguð hornin, og enn ij hrútar stórir, item refur og marköttur, báðir í rauðum klæðum, og þeir gengu ekki nema á afturfótunum, og á þeim höfðu þeir svarta skó, hatt á höfði og verju við síðuna, og – með lof að segja – aftur úr þeirra buxum rauðum héngu þeirra langar rófur.
Hvað þessi gerningur hafði upp á sig veit eg varla.
Enn sá eg þar önnur ij dýr, sem þeir kalla buffler, og þau eru svo að sjá sem þeir allra stærstu uxar, svo að allri sköpun sem þeir, furðanlega feit að sjá og hafa svo snúin horn sem gamlir hrútar.
