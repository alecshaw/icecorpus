En akkerin eru undin út í ofninn með hjólum.
Í annarri smiðjunni sá eg dregnar lóðsagirnar, stórar og smáar.
Líka svo kom eg þar inn, sem steypt eru koparstykkin, og þær smiðjur standa mjög geysihátt, svo eg meina að þeirra mót muni vera undir aflinum, en þar af get eg ekki sagt með neinum sannleika.
Nú um þeirra matfanga atburði.
Fyrst fara fiskararnir út dag eftir dag með geysilöng net, og fá þó lítinn ávinning að mínum dómi.
Sumir fá nokkra murta, ekki stærri en botnsíli, en sumir ekki, nema ígulker, sem að vér hér köllum, þó ekki nema eina körfu ekki stærri en fjórðungsskjóla, og þetta er þeirra uppheldi alla ævi, þeirra kvenna og barna.
Í þeim stað er ferskur matur mjög dýr.
Drykkur er þar nógur og góður, sem að er franskt vín, hvert að ekki er svo fram sett, að ekki sé jafnmikið vatnið.
Item eru þar þeir fiskararnir, sem að með sinni kvinnu og börnum fæðast á þeim aðburðum, að þeir fara út í þann kringlóttan poll eður vík, sem staðurinn stendur um kring, sem eg vil síðar af segja.
Þau eru á litlum bátum, og konan situr undir árum, en maðurinn hefir langa stöng í höndum, og þar hefir hann framan á nokkuð stóran háf af tvinna riðinn, og innan á því trénu, sem innan undir er, þar í standa 5 eða 6 tennur af járni; með þeim tönnum klórar hann ofan í botninn, og þá hann hefir hann klórað fullan af saurindum, þá fer hún undan árum, og hjálpar honum að draga upp á borðstokkinn, svo að hann geti úr honum þvegið saurinn, og þá verður eftir í honum ein sandlúða, stundum ij, stundum iij, stundum engin.
Enn eru þar ein fiskibrögð hvern morgun, að ij menn (MS:0) eru á báti með net, sem út er spilað með iiij geysistórum svigum, og þeir eru saman bundnir á endanum á einu löngu tré, sem að reist er upp framan í bátnum, og er lagður stór steinn við neðra endann, því það rís ekki nema til hálfs.
Og nær þeir koma að þeim skipunum, sem þeir vita að nokkru er út kastað, þá hleypa þeir því niður, og svo fá þeir nokkra murta, stundum 6, 7, 8, og þar með hjálpa þeir sér og sínum börnum.
Mínir bræður, víðar er fátæktin en á Íslandi.
Sá er margur, sér lætur mikið um verða og flýtir sér til lands, en hindrar þó þar með sjálfan sig.
Þar á móti er sá margur, sem lætur sér lítið um verða, sá er vel þyrfti hjálpar við, er þar með veikur og aumur; á þann lítur guð með náð og hjálpar honum frá neyðinni, svo sem hans náð hefir gert við mig. 21. Kapituli.
Um staðinn sjálfan og svo klæðaburð þeirra manna og kvenna og mína ferð þaðan.
Um þann stað Marsilien er það að segja, að hann er byggður utan í kringum einn fjörð kringlóttan, sem er svo mjór framan, að eg meina hann ekki fulla 40 faðma yfir um fjarðarkjaftinn, og í því sundi eru settir 4 stólpar í sjóinn af múr, og á milli þeirra allra eru járnhlekkir furðanlega sterkir, og stórir broddar af járni hanga niður úr hverjum hlekk, svo að þar kunna ekki skip að komast eða bátar út eður inn með nokkuru móti.
En öðru megin við þann fjarðarskaft stendur staðarins kastali, en iij stórtré á floti föst á endunum við þann stólpann, sem næstur er, en annar er læstur hjá þeim í kastalanum, hvar fyrir innan öll skipin liggja, hver eg meina ekki færri en 100, því að það er mikill kaupstaður, v húsa hár, og í sumum stöðum vj húsa hár, og allur með geysistórum stykkjum forvaraður, svo hvergi sá ég þau jafnstór á minni eymdarreisu, og þar fer enginn út né inn, nema þeir leyfi, sem eru í kastalanum.
Um klæðnað manna og kvenna í þeim stað er það að segja, að það er með sama klæðadrakt og þeir í Italia, og þó hefir það þar nokkuð minna við, en er þó mjög svo hreinlegur.
Fólkið er háradökkt og ljósleitt.
