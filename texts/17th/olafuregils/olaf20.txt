Þann 8. Februarii komum vér svo nærri Hollandi, að vér sáum fyrst turnana á stöðunum og þá var ekki meir en 4ra faðma djúp, og því verður Holland aldrei unnið vegna útgrynna, hvar um að í kring standa grunn meir en 100 skipskrokkar óhræranlega.
Og þá menn skulu farminn afleggja skipunum, þá eru meir en iij vikur sjóar til lands.
En af hverjum 30 lestum, sem á land eru fluttar, þá eru gefnir 30 dalir.
Og af skipi farminn að taka voru þeir í ij daga, og svo færðumst vér að staðnum Enkeysen einn dag eftir annan, þar til eg komst í Holland.
Æ, þú góður guðs maður, eg hefi af því guðs fyrirheiti að segja, sem herrann gefur þeim, hverja hann hefir í soddan náð að sér tekið.
Óttast þú ekki, því eg hefi frelsað þig, og hefi kallað þig með mínu nafni.
Þú ert minn.
Nær eð þú fer yfir vötnin, mun eg hjá þér vera, svo að vatnsflóðin skuli ekki drekkja þér. 22. Kapituli.
Um það, hvað á mína daga dreif í Hollandi, um landið og staðina.
Nær að eg kom inn í staðinn á þessu stóra skipi, sem eg á kom, þá kom minn góði Caritas út á skipið og gaf mér þá enn leyfi á því mat að hafa meðan eg væri þar, og skyldi hann sjá til, að eg kæmist með góðu til Danmerkur.
Og þá jók hann því á þær velgerðir, sem hann hafði mér áður gert, bæði í Frankaríki og á ferðinni, að hann gaf mér ij góðar skyrtur, þó þær gamlar væru, item hosur og skó.
En áður fyrir sjálf jólin hafði hann mér í Frankaríki gefið einn sinn kjól, sem kostaði 12 gyllini, það eru v dalir upp á þeirra vísu, hvað eg mér til skjóls hafði, ekki síður um nætur en daga, þar sem upp af var stór höttur, svo sem múkahöttur.
Nú þá eg hafði verið iiij daga inn í staðnum á þessu stóra skipi, þá varð eg þar matþrota fyrir mig og þann dreng, sem skipið átti að geyma, því að hann stal matnum og seldi sér fyrir peninga.
Þá neyddist eg til að rýma skipið og hugsaði upp að leita skipherrans hús.
En það lukkaðist mér ekki, því staðurinn er stór.
Og kom eg í það eitt hús um síðir, sem var fyrir einn danskur trometari og ein norsk kvinna, og þar tók eg mér herbergi, og meina eg, að það væri þann 23.
Februarii.
Og svo var eg í því húsi til þess 16.
Martii á minn vesalan kost, því minn pungur var ekki mjög þungur.
Á þeim tíma reisti eg til Hornstaðar, því eg átti þar hjá einum bátsmanni 9 stífur, það eru 18 skildingar, síðan til Enkeysen.
