Nú er að segja frá landinu og stöðunum.
Þessu Hollandi er svo háttað, þar sem eg um fór, að eg ekki betur veit en það sé gert af mönnum, því að utan um kring landið eru settir peler niður í sjóinn, og þeir hallast allir inn að landinu ofan, af því tré, sem verður sem steinn í sjónum, og svo er borið grjót að innan í þann máta að styðja, hvert grjót að keypt er frá öðrum löndum.
Síðan er mokað að leiri, sem eins er að sjá og vor deigulmór hér í landinu.
Landið er víst lægra að sjá en sjórinn fyrir utan; því eru þar settar veðurmylnur utan um kring landið, sem út draga aftur vatnið af landinu, sem að inn sígur úr sjónum, og það gengur nótt og dag, þá vindurinn er nokkur, og þær eru margar; en á milli þeirra er ekki nema hestskeið.
Hér og svo er þar mál manna, að ef vindurinn kæmi ekki í mánuð, þá væri landið í kafi.
Um bygging á stöðunum, sem eg sá, er það að segja, þeir eru mjög vel hýstir, en þó óvíða meir en 3a húsa háir eða mest fjögra; sum af þeim eru máluð utan og innan með aðskiljanlegum farfa, og mörg af þeim eru ofan glasseruð með stóru meistaraverki, og innan um alla þá staði liggja skipin, en ekki neitt fyrir utan, nema þá annaðhvort að farmurinn er tekinn af eða látinn á, því þar, sem þeir hafa fyrst fundið eyrar og grynningar, þá hafa þeir mokað stóra ósa og kastað þeim leirnum á báðar síður.
Og að ári liðnu er leirinn harður sem steinn, og á soddan leirhryggjum eru þeir staðir byggðir, sem eg kom til.
En yfir um þessa ósa, aftur og fram um staðina, eru bryggjur furðanlega stórar og með miklum hagleik, sem maður getur bæði upphafið og niðurslegið, á hverjum bæði er riðið og með vögnum ekið, og fyrir skipunum er þeim niðurslegið.
En til þess ósunum uppi að halda, þá eru þar til af staðnum haldnir xx menn jafnlega, þeir eð innan um þessa ósa fara á grunnum bátum með stengur í höndum, og þeir eru í soddan stígvélum, sem að ná upp undir hendur.
En neðan á þeirra stöngum hafa (MS:0) þeir svo sem ímynd ullarkamba með 5 eða 6 tönnum breiðum af járni, og taka það, sem eftir verður, og svo flytja þeir það þangað, sem staðarins herrar bífala þeim.
Og að ári liðnu er það orðið hart sem steinn, og svo eru þar uppbyggð ný hús og staðirnir út auknir ár eftir ár, og stendur svo datum á hverjum húsdyrum. 23. Kapituli.
Um mína ferð þaðan í Fleyland og til Krónuborgar og viðtökur þar.
Á þann 16.
Martii kom eg á skip með öðrum hollenzkum skipherra fyrir tillögur míns góða hjálparmanns Caritas, sem eg áður nefndan hefi.
En um fólkið að tala í Hollandi, þá er það í allan góðan máta í sinni ásýnd og umgengni, svo það er í öngvu landi þvílíkt, þar til svo mannlegt og góðvildarsamt, sérdeilis sjófarandi fólkið.
En kvenfólkið er hvergi svo frítt sem má segjast dáfrítt.
En trúarbrögð þessa fólks meina eg sé misjöfn.
En sá skipherra, sem eg fór með úr Hollandi, hét Ulf Racheit, og með honum á hans skipi var eg í 23 daga, og með honum í Fleylandi iiijr dægur í þeim kaupstað, sem kallast Rolbýr.
Og á því landi sá eg ekki gras og ekki nema rauðan sand.
Frá Fleylandi (MS:sig) sigldu til samans 65 skip, hver eð flest vildu til Danmerkur að kaupa uxa, sem á vortímanum kosta ekki mikið.
