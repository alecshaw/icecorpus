Aprilis fékk eg að sjá þann heyborna vorn allranáðugasta herra kóng Kristján Danmerkur og Noregs þann 4a með því nafni, með því heiðursnafni og herratitli, hver hjartans herra að er til að sjá lítillátur og hýr við sína undirgefna.
Á þeim sama degi sá eg hans heyborinn son prinsinn, þann heiðarlega herra Kristján þann 5. með því nafni.
(MS:0) Í þessum mánuði var eg víða til gesta boðinn af heiðarlegum mönnum og oftsinnis til góða gert af mörgum frómum mönnum, sérdeilis af þeim Íslandskaupmönnum, svo mér gáfust í þeim háttaktuga stað nær því og 18 dalir, þeir eð þó voru fullir ríxdalir, þó eg yrði þeim út að sóa í minni stórri fátækt og (MS:magri) margri nauðþurft.
En svo eg finnist guði og góðum mönnum þakklátur um mína daga, þá vil eg þá nafnkenna, sem þetta gerðu í þeim heiðursverðuga stað.
Þann fyrsta gaf mér sá kaupmaður, sem siglir til Færeyja, hvar að naut míns fróma Jens Heselbergs.
Því næst sá Íslendur, sem hét Bjarni Ormsson, sem áður hafði ráð í Vestmannaeyjum.
Hann gaf mér tvo slétta dali og veik mér mörgu góðu.
Þar næst sú heiðurskvinna, sem áður hafði ráð í Vestmannaeyjum, gaf mér og svo ij dali og bauð mér gefins mat og drykk meðan eg þar væri í staðnum.
Item sá frómi kaupmaður Mats Hansson fyrir norðan, hér kaupmaður, fékk mér vj dali af þeim peningum, sem þeir frómu prestar fyrir norðan, síra Þorsteinn Illugason og síra Bjarni Gamlason, höfðu gefið til Danmerkur útdrifnum prestum, hvað herrann sjálfur mun launa.
Item einn þar af þeim frómu prestum ij dali, sá er hét herra Marteinn.
Item einn skólameistari ij dali, og einn Íslenzkur, sem upp var alinn í Vestmannaeyjum, gaf mér vel svo dal, svo eg meina þetta satt reynast, sem eg sagt hefi.
Í þeim konunglega stað Kaupinhafn gengur mjög margt vel til.
Þar eru af guði gefnir og sendir góðir prédikarar og meistaralegir – guði séu þakkir – og mjög góð skikkun í öllum hlutum.
Svo og er hvergi betra öl drukkið né betur matreitt og hvergi svo góðar sængur sem þar, hvar sem eg kom.
En um staðinn eður hans bygging hefi eg ekki þörf að skrifa, því það er mörgum góðum mönnum alkunnugt, sem þar hafa til staðarins gengið, þó það og væri þá í sorgarlegan máta fyrir ófriði, sem á gekk, hvern guð virðist náðarsamlega, vegna sinnar elsku við mannkynið, af að taka, og vorn náðuga kóng og svo allt hans heyborna kóngsins hús, já, hans kónglega majestæt, að styrkja og styðja.
Sigurinn allur kemur af guði, sem að lesa má í biblíunni Gen. 4., Exo. 17., Deut. 2., Joh. 11. 25. Kapituli.
Um mína klögun, sem eg neyðist til að gera fyrir öllum mitt rænuleysi í mínum hryggðum; item um krossinn, hvaðan inn kemur og hvað gott hann gerir.
Minn elskulegi lesari og góði vin, það er mín sanninda meðkenning, að eg vegna míns missis á kvinnu og börnum, hvern að sjálfur guð græði, þá kann (MS:0) eg ekki svo til þrautar um vorn náðuga herra kónginn, prinsinn, kóngsins son, staðinn Kaupinhafn, herrans þar, prédikarana eður hvað annað, sem mér þar fyrir augu og eyru kom, svo að tala og skrifa sem eg vildi eður skyldi, því að þann tíð, sem eg kom í Danmörk og eg fékk að vita, hversu hryggilega að til var gengið um stríð og orlog og svo þann missi, sem kóngleg majestæt fengið hafði á krúnunnar eignum, þá jukust að nýju mínir sorgardagar, því að þá var sú mín von úti, sem var, að eg mundi þar nokkurn styrk fá, að eg gæti keypt aftur konuna og börnin laus, um hvað eg var þó í góðri von þangað til, hvað og vel hefði mátt ske, hefði allt vel til gengið fyrir vorum náðuga herra kóngi.
En sá málsháttur hefir á mér fram komið, sem allvíða er almennilegur, að sjaldan er stór sorg einsömul.
Nú, guðs vilji ræður gjörvöllum hag.
