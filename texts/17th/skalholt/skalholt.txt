Sögu-þáttur um Skálholts biskupa fyrir og um siðaskiptin. (Síðasti hluti 17. aldar)
Biskupa sögur. Kaupmannahöfn 1878. Annað bindi, s. 235-265

Um biskup Stefán.
	Biskup Stefán var Jónsson, Sonur Jóns Egilssonar, sem í langa tíma var bryti í Skálholti, og með því hann var ekki víðförull maður, er eftir honum sagt, að einusinni, þá hann kom að Álftavatni, hafi hann spurt, hvort sjórinn mundi stærri en það, - af hverju má merka hans einfaldleika. Hallbera Egilsdóttir var systir hans, kona síra Þorbjarnar Ingimundarsonar; þeirra sonur var Ólafur, faðir síra Einars, afa síra Jóns í Hólum. Ingiríður Jónsdóttir var skilgetin systir biskups Stefáns; hún var móðir herra Marteins Einarssonar.
	Biskup Stefán átti og marga bræður, og er þeirra afsprengis ekki getið, því það sem eftir er af þeirri ætt er langt komið fram og nálega úrættis.
	Hann var mikið ljúfmenni við alþýðu, en harður við flysjunga og sakafólk, og við mikilmenni, sem settu sig á móti honum.
	Ríki-Torfi í Klofa og biskup Stefán áttust mikið við, því Torfi var óhlýðinn biskupi bæði um kirkjureikning og tíundarhöld; item skaut hann skjóli yfir sakafólk og hélt marga í biskups forboði. – Var biskup Stefán biskup í XXX ár, að sögn gamalla manna, og var kallaður grjót-biskup af mönnum sínum, því hann lét gjöra allar girðingar í Skálholti, og líka göngustéttina suður yfir Hundapoll; lá hann ekki ört viku sjúkur, andaðist hann þriðjudaginn fyrstan í vetri, en stóð uppi til laugardags, þar til ábótinn frá Viðey kom, biskup Ögmundur. Voru þá alls 16 menn lærðir, með prestum, klerkum, djáknum og smádjáknum á staðnum, iiij af hverju tagi, því prestar voru þá sóttir til dómkirkjunnar hvar sem á lá, en skóli var enginn; lágu þá Vestmannaeyjar til Skálholts, og langt framyfir það.

Um biskup Ögmund.
	2. Biskup Ögmundur Pálsson var mikill maður vexti, bæði hár og þykkur, geðmenni mikið, gulur á hár og fagureygður, smáeygður, kringluleitur, en lítt hafði hann verið uppá skartsemi, og hirti ekki hvernig það trassaðist, svo sagt er hann hafi ekki oftsinnis bundið leggböndin. Hann var harðfenginn maður, stórorður og álagasamur, svo hann strýkti oftsinnis menn sína svo sem önnur tyftunarbörn, og kallaði hórusyni og skækjusyni ríka sem fátæka, þá honum fannst ekki til. Hann hélt fyrst Breiðabólstað í Fljótshlíð; þaðan var vígður til Viðeyjar, og var kjörinn og kallaður til biskups eftir fráfall biskups Stefáns; sigldi hann strax sumarið eftir, og var utan tvö ár; varð honum mikið fyrir að fá biskupsdæmið, því honum hafði mótfallið Norska þá þegar hann var prestur á Breiðabólstað; var þá Ólafur skrifari fógeti yfir landið; lét síra Ögmundur drepa af honum tvo menn, en þriðji var skemmdur. Þetta kom fram við biskup Ögmund eftirá, þó kom hann út með biskupsdæmið, og hélt því í langan tíma með mikilli stórmennsku og höfðingsskap og allsháttaðri velgengni.
	Hann lét gjöra skútu eina vestur í Vatnsfirði, svo það var gott hafskip, og lét búa það sem vantaði þá það kom vestan; hljóp það til Noregs árlega tvisvar: að öndverðu sumri eftir fardaga, og strax aftur eftir Þorláksmessu, einkum í þrjú ár, meðan mest lá á. Honum var og bíföluð hirðstjórn yfir allt landið, og hélt þeirri magt í tvö eða þrjú ár, sendi hann fram skatta og kóngs skyldur, og fór svo með, að honum varð ekki gjald að, heldur skildist hann þar vel við; hann var og skipaður administrator Hóla biskupsdæmis af erkibiskupi og capitula-bræðrum í Þrándheimi, eftir fráfall biskups Gottskálks, á meðan milli varð biskupanna.
	Á þeim tímum lá skip í hverri höfn fyrir sunnan, og sumstaðar ij: þýskir víðast, utan í Grindavík lágu engelskir. Það bar eitt til á dögum biskups Ögmundar, að engelskir lágu eitt ár í Grindavík á fimm skipum, og voru ómildir við íslenska, svo fólkið get ekki það liðið; réð fólk engu sínu og fékk ekki fyrir sitt; voru fyrir mönnum þeirra ij Jónar, kallaðir yngri Bragur og eldri Bragur; tóku íslenskir sig þá saman og riðu til Bessastaða, kröfðu höfuðsmann (Didrich van Minden) liðveislu móti svoddan illmennum, varð hann vel við og sendi strax í alla kaupstaði, því íslenskir hefði látið illa að honum sjálfum, ef hann hefði ekki við orðið; skipaði hann þýskum að finna sig við Þórðarfell, sem er hjá Grindavík; komu þar saman að kveldi dags í tilsettann tíma LXXX menn annars hundraðs, og gengu þaðan í Víkina fyrir sólar uppkomu, höfðu engelskir búist við og gjört sér virki með torf og grjót, en þeir höfðu lítið gagn af því; hlupu þeir í sín skip sem gátu, og sigldu út með iiij skipum, fimmta gátu þeir þýskir náð, og drápu xviij Engelska, en vij létu þeir lifa og áttunda pilt; fylgdu þeir engelska skipinu til Bessastaða, með þeim þýskum, sem á það voru látnir, en eitt af hinum fjórum forgekk á Víkinni strax í útsiglingu, og sökk það þar strax, svo ekki neitt náðist af því.
	3. Það bar og til, að Didrich van Minden reið frá Skálholti nokkru sinni heim um Hvannavöll fyrir neðan Hellisskarð, og sáu þar væn alinaut; ráku þeir þrjú með sér, hin bestu, til Bessastaða; eitt átti biskup Ögmundur, annað Eyjólfur mágur hans á Hjalla, þriðja Þorvarður nokkur í Flóa. Þá biskup spurði það, skrifaði hann strax suður, sýndist Didrich þá það af, að borga nautin fullu. – En margt féll biskup Ögmundi til mótgangs um sína daga, ekki síst það, að dómkrikjan brann; hafði hann þá ekki verið margt ár í Skálholti (vj ár eða vij eða þar um); brann hún um þingtíma, Maríumessu sjálfa, og vissi enginn gjörla tilefnið, utan gátur voru að Ásbjörn klerkur hefði farið ógætilega með glóðarker, þó var það ekki bívísað, en húðina missti hann oftar en einusinni, og fékk aldrei æðri heiður; brann kirkjan frá nóni á Maríumessu og til miðsaftans, því fólk var mjög fátt á staðnum, þó bjargaði það, meir en eftir líkindum, kistum og háfum kirkjunnar, og Þorláks skríni og klukkum, sem við hjálpað – hinar runnu niður – og því sem laust var fyrir kirkjunni og bjargað varð, hitt brann allt að ösku, kopar af kirkjunni og allt það sem ekki varð hjálpað, item klukkur. – Var norðan veður þá eldurinn kom í kirkjuna., en sneri frá veðrinu frá staðnum, svo að sunnan gjörði, og lagði bálið norður í Traðir og brenndi upp Reiðingahúsið og allt það þar var inni. Þá búið var að að brenna, féll í ösku og fölskaðist allt saman, svo ekki varð par úr; voru þetta haldin mikil býsn og fyrirburður. Á þetta sama þing fjölmenntu þeir báðir, biskup Ögmundur og biskup Jón Arason hnálega, því þeir voru sundurþykkir; hafði biskup Jón ixc manna en biskup Ögmundur xiiijc; var þá saman dregið með þeim og öðrum ríkismönnum. Eru nú 66 ár síðan, anno [1593]; því sá Egill, sem ég skrifaði þetta eftir, var þá fjögra vetra, en nú 70.

Um höfuðsmennina og atrekanda um siðaskiptin og attektir í Viðey.
	4. Þar er fyrst til að taka í þessum kapítula, að Bessastaður var langan tíma einstæðings jörð, utan kirkjan þar átti tvö kot: Bárugseyri, lögbýlis jörð, og Lambhús, heimaland þar í túninu; var það þó aðsetur þeirra fóvitanna, svo þeir höfðu engin ráð önnur eða athvarf hér á Íslandi, hvorki jarðir né óðul, og aldrei riðu þeir frá Bessastöðum nokkursstaðar um landið, utan upp á alþing; en þá þeir höfðu nokkur erindi við biskupinn, þá fundust þeir hvorutveggju jafnan á Reykjum í Ölvesi, því biskup hafði þar bú.
	Nú þó hér skyldi með réttu inn skrifast um hvern höfuðsmann og hirðstjóra eftir annan, þá verður það ekki gjört, því ég hefi enn ekki fengið þar um fullkomlega undirvísun, svo mér ánægi, utan Didrich Píning er einn af þeim, sem hér hafa helst nafnfrægir orðið; lengra muna menn ekki fram. Hann var gagnsamur maður í mörgu, og leiðrétti margt það sem illa fór, svo sem menn má nokkuð til líkinga ráða af þeim dómi, sem kallaður er Pínings dómur. Einn er og nefndur Tíll, en hann var ekki réttur höfuðsmaður, því hann hafði logið sig inn í landið með falsbréfum, og kom út snemma og safnaði öllu því hann gat inn í Hólma; en þá hann var að þessu, kom réttur hirðstjóri með kóngs erindi, tóku þeir Tíl þá, og son hans, og leiddu þá báða austur yfir Bessastaði og hjuggu þar af þeim höfuðið; kallast Tílshóll síðan. Hannes Eggertsson var og höfuðsmaður, faðir Eggerts, og segja sumir að Eggert hafi komið til á Bessastöðum. En Didrich van Minden kemur helst við þetta efni: hann hélt sig vel í fyrstu, því þeir höfðu þá ekkert um að vera, og voru þá aðalhirðstjórar svo sem nú eru umboðsmenn; en síðan tóku þeir að smá-dirfast, báðu þeir kónginn um Viðey, það væri einn klén hestahólmi, svo sem vera mætti fyrir eina tvo hesta eða þrjá, og fengu kóngsbréf þar uppá, að þeir mættu hana að sér taka, kom Didrich sjálfur út með það bréf, því Claus Marvitz sendi hann, en sat sjálfur um veturinn á Bessastöðum. Reið Didrich til fundar við biskup í Ölvesi og las fyrir honum önnur kóngsbréf, en þetta ekki, hafði biskup þó heyrt hop á, að það bréf mundi út komið; hélt Alexíus Pálsson klaustrið í Viðey; höfðu vinir ábótans utanlands skrifað honum til, að hann mætti taka sig í vakt, því þetta væri á ferðum, hafði Eggert það bréf hingað um vorið, því það skip kom fyrst til landsins, sem hann var á, fékk Eggert síra Einari Ólafssyni í Görðum bréfið, en presturinn sendi það ábótanum með Agli syni sínum; gaf Alexíus sig þar ekki að, utan hafði sig á land í tíma.
	En á hvítasunnu-morgun fyrir sólu – bar þá hvítasunnu á sunnudag eftir fardagaviku – anno 1540 tóku þeir Didrich sér bát í Laugarnesi, áttæring, og reru til eyjarinnar xiiij saman, með einum íslenskum, sem var Ólafur Ingimundarson, hestamaður þeirra – var ábótinn í landi í sínum fardögum eða útvegum – ráku þeir burt fólkið, slógu og börðu og hröktu mennina, svo það tók tólfæring, er hét Thumáskollur, og flúðu í land strax, hvert mannsbarn, og fékk sér vistir hjá fólki sínu, eða þar sem hver fékk athvarf. Annað skip var kallað Maríusúð í Viðey, það var teinæringur; en ábótinn fór til Hóla í Grímsnesi, því það var klausturjörð, og sat þar. Var tekinn dagur seinna um sumarið, eftir alþingi, því ábótinn beiddist síns hjálpræðis upp yfir alla á alþingi af höfuðsmanninum; var sá dagur í Görðum; ekki kom biskup þangað; var Alexíus þá skipaðir Hólar í Grímsnesi, og tileinkaðar jarðir, og þær skyldi hann hafa í sína lífstíð, en þær skyldu hníga aftur til klaustursins eftir hans dag; andaðist hann í Hólum og liggur þar; hafði hann áður haldið Þingvöll, þá hann var prestur. Aldrei fékk hann neitt af því sem hann átti í Viðey. Margt ár var hann þar ábóti, en þeir dönsku tóku að sér Viðey og allar hennar eignir, uppá það bréf sem fyrr var getið, og höfðu þar ekki annað privilegium til; settu þeir síra Jón Bárðarson til ráðamanns í eyna, sem áður hafði Gufunes kirkju, og var sem þingaprestur ábótans og hans útsendari áður; item létu þeir þangað iiij þýska og sína vinnumenn frá Bessastöðum, því þeir fengu öngva aðra; rúðu þeir allt það í kirkjunni var, en brutu hana niður sjálfa; varð þá margur óskapa arfur kirkjufjárins. Þótti þetta mörgum miklar attektir.

Um biskupa skipti.
	5. Þegar biskup Ögmundur var nú mjög hniginn á efra aldur og uppgefinn maður (LXX eða svo), því mest gekk að honum sjónleysi, kaus hann annan sér til meðhjálpara og í sinn stað eftir sig: það var Sigmundur, systursonur biskups Ögmundar, sonur Ásdísar Pálsdóttur og Eyjólfs á Hjalla, bróðir Þórólfs bónda Eyjólfssonar; hann hélt Hítardal vestur, þótti vel að sér, var hann kjörinn á prestastefnu til biskupsdæmis eftir biskup Ögmund, frænda sinn, sigldi hann og vígðist, en lifði fá daga í biskupsdæminu, ekki fleiri en xix, liggur hann í Þrándheimi; hann hafði fengið fótarmein og lysti upp í líkamann; þetta skeði nokkrum árum áður en Viðey var tekin.
	Eftir það kaus biskup Ögmundur í sinn stað síra Gizur Einarsson sér til meðhjálpara, því biskupinn hafði látið mennta hann austur hjá abbadísi Halldóru; höfðu þessir þrír verið í Skálholti í nokkur ár: Gizur Einarsson, Gísli Jónsson og Oddur Gottskálksson; höfðu þeir fengið allir utanlands smekk af réttum evangelii lærdómi, en þorðu ekki að láta biskup Ögmund vita. Sendi biskup Ögmundur síra Gizur utan, og kostaði hann að öllu og fékk honum reiðupeninga sem hann þurfti, og sigldi hann það sama ár sem Viðey var tekin. Var Egill þá 17 vetra, en stendur nú á LXX, anno 1593. Ekki hafði biskup Ögmundur neina grunsemd um annað, en hann mundi verða sér hollur og trúr, svo sem sjálfum sér, en hefði nokkur þekkt annars, þá hefði prestur aldrei samþykkt að láta hann sigla. En hann launaði honum ekki betur en aðrir, sem biskup Ögmundur hafði margt gott og mikið til góða gjört. Næsta sumar þar eftir kom herra Gizur út með þeim Hafnfirðingum, því hann sigldi með þeim; reið hann strax heim í Skálholt frá Görðum við fjórða mann, tók biskup Ögmundur honum vel, afhenti honum staðinn strax, en hafði sig burt; var það í vikunni fyrir fardaga að herra Gizur kom út, en biskup Ögmundur kom til Hjalla miðvikudaginn í fardögum, og hafði þá farið alfarið með öllu úr Skálholti.
	Litlu síðar kom kóngsskip í Hólminn, þar voru þeir á sem bífalning höfðu að sækja biskup Ögmund, því herra Gizur hafði það fram borið fyrir kónginn og ráðið, að sér myndi ekki neitt takast að framkvæma í evangelio meðan biskup Ögmundur lifði, því var riddarinn hingað sendur með ijc fólks, hét hann Christophor, og með honum Otti Stígsson. Strax þá herra Gizur spurði, að riddarinn var kominn, skrifaði biskup honum til og settu dag með sér á Kópavogi, var sá dagur á þriðjudaginn eftir fardagaviku, voru þeir á eintali allan daginn, en að því enduðu beiddust þeir hesta inn í Hólm og þaðan í Skálholt (ekki fleirum en viij); kvað biskup þetta upp erindis, að riddarinn vildi gjöra sér umskipti: taka smjör og vaðmál fyrir drykk; voru léðir viij hestar (en öngvan grunaði enn hvað undir mundi búa, svo þeir skyldu vera strax á miðvikudags morguninn með sólu komnir inn í Hólminn, en þá þeir skildu á Kópavogi reið biskup til Garða, en riddarinn aftur í Hólminn, og með honum einn af biskups sveinum, Eyjólfur Halldórsson, sem lengi hafði verið sveinn biskups Ögmundar, var hann leiðarvísirinn; hann hafði verið í Sveinstaðareið norður, og var honum kennt um víg Árna Bessasonar, sem var bróðir Þorbergs Bessasonar, en biskup skaut skjóli yfir hann og hjálpaði honum. Á miðvikudags morgni ríða þeir úr Hólminum x danskir og þessi Eyjólfur, eftir miðmunda, og riðu alla nóttina, komu svo til Hjalla á fimmtudaginn fyrir dag mál; voru þar ekki heima fyrir nema ij karlmenn, en biskup lá í baðstofu. Eyjólfur bóndi var ekki heima. Hlupu þeir ij íslenskir (sem voru menn biskups Ögmundar) og földu sig fyrir hræðslu. Gengu danskir strax inn í baðstofu, og tóku biskup höndum og leiddu hann í einni skyrtu fótsíðri út á hlað, því þeir hafa ekki þorað lengi að vera í bænum; létu síðan sækja klæði hans. Hljóp Ásdís að, og vildi halda honum, en þeir slitu hana af honum; settu þeir hann þá í söðulinn og höfðu jafnsnart með sér, og höfðu hann strax út í skip, bjuggu þar sæng og létu hann þar liggja; segja þeir þá hann skuli laus verða ef hann fær þeim allar jarðir, sem hann var eigandi að meðan hann var biskup, og gaf hann þar já til ef hann yrði laus, og voru þar bréf um gjörð; þá varð hann ekki að heldur laus. Lofuðu þeir þá að láta hann lausan ef hann fengi þeim allt sitt silfur; því lofaði hann, og sendi riddarinn eftir síra Einari Ólafssyni að sækja silfrið; fór prestur í Hólminn, en vildi ekki fara eftir silfrinu utan biskupinn gæfi sitt bréf og innsigli, að það væri sinn vilji, og það skyldi vítalaust vera; fóru þá vj danskir með síra Einari, og áttundi Egill sonur, til Hjalla, og sögðu þetta Ásdísi; lét hún strax til lyklana, sópuðu þeir öllu því sem var í kistunni í einn línsekk, bæði dölum, nóbel, rínsk gyllini, skálir, staup etc., slógu líka beitir af hornum og höfðu með sér, smátt og stórt, svo þar var ekki einn lýbikur eftir. En eitt nister var þar með, kostulegt, lýsti Ásdís það sína eign og gáfu þeir það laust, og með það fóru þeir; gaf riddarinn síra Einari einn dal fyrir ómakið, en biskup varð ekki laus að heldur; vildu þeir þá hafa neslið með, ef hann skyldi laus verða: Lét biskupinn þá skrifa til systur sinnar um það, fóru þrír danskir eftir neslinu og fengu það; samt sat biskup fanginn og var hann fluttur sama árs í Danmörk og settur þar í eitt klaustur, hvar hann lifði í góðu haldi í nokkur ár, til þess hann andaðist, og er þar grafinn í kirkjunni og þessi orð klöppuð á miðjan legsteininn: „Ögmundus episcopus Schalholtensis“. Það er ending á hans ævisögu.

Um slag danskra í Skálholti.
	6. Á sama því ári sem þeir danskir tóku Viðey, sem var árinu fyrr en biskup Ögmundur var tekinn, sat Didrich um kyrrt á Bessastöðum fram á sumar, en áliðnu sumri gjörði hann sér ferð austur, og vildi ferðast austur á klaustrin; sendi hann frá sér ij menn undan til Odda: Pétur Spons og Juren Funch, en hann reið í Skálholt og kom þar kveldið fyrir Laurentiusmessu, setti hann tjöld sitt í portinu í biskupsgarðinum, vildi biskup ekki hann væri, en hann sagðist skyldi vera, hvað sem sá dívelz blindi biskup segði, og slíkt talaði hann bæði í kveld og morgun; lét biskup þó veita honum öllu heiðarlega í timburstofu; var síra Jón Björnsson, faðir Ólafs, sem nú er á Felli, sem þá hélt Torfastaði, settur til að skenkja en ráðsmann, síra Jón Héðinsson í Hruna, sendi eftir fólki á báðar síður, út í Grímsnes og austur í Hreppa, svo biskup vissi þar lítið eða ekki af; þó grunaði hann það, og lét segja Didrich að hann vildi að hann færi, því von væri manna, hann skyldi fá sér hvað hann vildi; en Didrich sat þess heldur. Þá kemur fólkið, á sjálfan Laurentiusmessu og þusti strax inn í port, varð Didrich þess var í timburstofunni, að ys var í garðinum, og leit út um gluggann og spurði hvað þeir og skyldu með svo margan hellbor, og stökk upp við borðið og hafði úti daggarð og vildi slá prestinn, sem skenkti, en prestur brást við út, og sló aftur stofunni. Voru þeir þá inni Didrich og einn hans maður, og þriðji piltur xiiij vetra, en hinir voru úti iiij, því vij voru alls, með hestamanninum Ólafi Ingimundarsyni, sem heim riðu til staðarins; voru þeir strax drepnir sem úti voru í garðinum, en síðan var veitt atganga að stofunni: ganga að Jón Sigurðsson og Sveinn Þorsteinsson og Jón Jónsson, ráðsmaður frá Hömrum, kallaður Hamra-Jón, var Didrich þar lagður til bana strax í stofunni, og maður hans, en drengnum var líf gefið; en Ólafur hestamaður var drepinn í göngunum hjá biskupsstofunni, sögðu þeir hann mætti fylgja dönskum nú, hann hafði fylgt þeim lengi; voru þeir strax dregnir út og hafðir austur í Söðlahól; en vegna þess að vatnið var í brunninum, sem var milli herbergjanna og hituhússins, saurgaðist af blóðinu, skipaði biskup að gjöra brunninn blindann, og svo lagðist hann af; fór fólkið strax aftur hver til síns, en sá danski drengur var hér um vetrinn og umsat hann að vita hverjir að víginu höfðu verið, og að því komst hann, en ekki fengu þeir nein gjöld fyrir það; þótti mönnum þetta mikil og góð landhreinsun. Þessu næst var strax sendur maður til Odda til Péturs Spons og Jurins, með þann boðskap, að þeir skyldu finna Didrich í Hruna, en þá þeir komu þar, og höfðu tjaldað fyrir neðan kirkjuna, þá komu menn strax og sögðu: Didrich hefði beðið að heilsa þeim, húsbóndi þeirra; og gáfu strax í, eltu þá og drápu; hétu þeir Jón Magnússon og Sigurður Bernharðsson, sem fyrirliðarnir voru að þessu að verki; voru þeir grafnir utangarðs, eins og hundar. Strax sem þau tíðindi spyrðust suður, tóku þeir sig saman sem danskir höfðu misþyrmt um vorið í Viðey, og fóru fram í eyna og komu þar með sólu í þessari sömu viku, og drápu þá iiij sem þar voru af dönskum, og grófu þá úti austan undir klautrinu, þar í Gönguskarði, þá gengið er upp að Gufunesi. Höfðu þeir allir danskir verið, sem tekið höfðu Viðey, verið dæmdir rétt dræpir á alþingi um sumarið, en nú eru xij af  og pilturinn þrettándi , en fjórtándi hét Jóachim, var hann út á strönd á Ásláksstöðum veturlagsmaður, og drápu klaustursmenn úr Viðey hann þar um veturinn, þá þeir fóru í ver; fóru þeir í Vatnsleysu á skipi, en gengu þaðan um nóttina til Ásláksstaða og drápu Jóachim. Síra Jón Bárðarson sá um í Viðey, og var þar langa tíma úr því, og líka sá hann til á Bessastöðum til vorsins og var þar nokkur ár, en eftir hann kom síra Pétur Einarsson, og var höfuðsmaður nokkur ár, þá kom Lavrantz Múl, þá Otti Stígsson, en hann setti Christian eftir fóvita í sinn stað. Liðu ix ár frá því að Didrich var drepinn og til þess að þessi Christian var drepinn suður á Kirkjubóli á Miðnesi, tveim dögum fyrir kyndilmessu um veturinn eftir líflát biskups Jóns.

Nokkuð ágrip um gömlu siðina.
	7. Óttusöngur var kallaður það sem fyrst var sungið á morgnana; en prím það sem sungið var fyrir prédikun; en tertia það sem sungið var í messunni, en nóna það sem sungið var eftir allt embættið, og var þetta kallað þriggja lestra hald; voru þrír Davíðs sálmar í hverjum parti. Bænardagar voru þá engir haldnir, en letanía var sungin og vij sálmar á skírdags kveld og föstudags kveldið hið langa, aldrei endrarnær, utan stundum í gagndaga viku.
	Á gagndaginn eina, sem var miðvikudagurinn fyrir uppstigningardag, var haft það embætti sem aldrei var haft endrarnær: var þá gengið kringum túngarða, fyrst frá kirkjudyrum í þá átt sem miðsmorguns átt er, svo um kring í náttmála átt, þaðan réttsýnis til kirkju aftur; var borið vígt vatn undan, og upphalds stika, en í engum var prestur þá messuklæðum, utan litlar stólur á hálsi og bera handbók sína; stóð sinn kross í hverri átt á túngörðum, í miðsmorguns stað, dagmála, hádegis, miðmunda, nóns, miðsaftans, náttmála stað; ekki var þá sungið utan það prestur las sjálfur, en allt fólk gekk með honum, og þetta var gjört á hverju byggðu bóli, þó prestur væri ekki, því prestur bauð hann, og skipaði fólki (á sunnudaginn fyrir) svo að gjöra, að lesa sín fræði og bænir sem það kynni, og bífala sig guði.
	Aldrei gekk fólk innar utan einusinni á ári (utan í dauðstíð); tók það til eftir miðföstu, eftir fólksfjölda, og gekk innar alla daga í efstu viku, utan á föstudaginn langa, svo allir höfðu innar gengið á páskadaginn, sem í sókninni voru.
	Vatn var vígt hvern einn sunnudag, en ekki öðrum helgum dögum, og bar fólkið heim frá sóknarkirkjunni hvern sunnudag það vígða vatnið úr vatnspottinum í könnum, koppum, staupum, hornum etc., því vatnspotturinn var settur fram yfir kórsdyr, að hver mætti hafa þar af sem vildi, og stökktu þeir þessu vatni um sín hús, þá þeir komu heim.
	Item á laugardaginn fyrir páska var slökktur gamli eldurinn á hverjum bæ, og sleginn aftur annar nýr hjá prestinum, og sóttur þangað; því presturinn varð að vígja hann, annars átti hann ekki að duga.
	Item var pálminn vígður á pálmadag, og brenndur síðan á altarinu, á altarissteininum, og askan látin í línpoka eða skjóðu, og geymd svo til annars öskudags, og þeirri ösku var þá dreift á fólkið á öskudaginn eftir messu í kirkjunni; gekk maður eftir mann til prestsins, en prestur stóð í kórdyrum og stökkti með bustakorni á hvern fyrir sig, og las eða tautaði eitthvað á meðan. En þá hann dreifði vígðu vatni á fólkið fór hann svo að, að hann vígði vatnið fyrir embætti hvern sunnudag, og gekk síðan fram í kirkju, og hafði svo sem kýrhala lítinn, í kross lagðan, í skafti, og gekk djákninn eftir honum með vatnspottinn, en prestur stökkti á allt fólkið aftur og fram, og las þetta úr Davíðs psaltara: „aspergis me Domine hysopo“ – síðan tók hann til embættis.
	Í prócessíu var gengið fyrir messu á pálmadag og páskadag, var fyrst borið undan vígt vatn í potti, þar næst gekk prestur eða djákni með upphaldsstiku, hún var vel há, og iij pípur upp úr og þar í iij ljós; þá gengu ij eftir henni, sem sungu, og enn aðrir ij næst presti, ef til voru, höfðu þeir ermalaus rykkjulín, en prestur hafði sjálfur serk og bar hann írskan kross, sem krossmark var á (gjört af leiri og smeltir í steinar); sungu þeir de tempore: á pálmadag „de introitu Christi in urbem“, en á páskadag „de resurrectione“.
	Með breiða enda á stólnum klekkti prestur í koll á þeim sem skriftuðust, einkum á frillulífsfólki, en þeir sem stærra brutu voru leystir með lausnarvendi, sem þar var til gjörður. Item, eftir það prestur hafði skriftað gekk hann fram í kirkju, eða út, ef margt var, og las sálminn: „miserere mei Deus“, og seildist til með lausnarvendinum, til þeirra sem innar ætluðu að ganga og skriftast höfðu, og laust þá í höfuðið eitt högg hvern, og þá sálmurinn var úti tók hann til aftur og gekk eins um kring og fyrr, og sagði þá við sérhvern: „í nafni föður og sonar“ og „í nafni föður og sonar og anda heilags“, og þá fékk hver þeirra sem skriftast höfðu iij högg af lausnarvendinum, en djákni bar tölur eftir presti, og taldi svo ekki skytist, hversu mikið helga þyrfti fyrir bergingina, las prestur góða játning af daglegum syndum, og fólkið skyldi lesa eftir honum. Önnur áminning var ekki.
	Fjórir voru tímar þeir á ári, að presta skyldi vígja, helst í imbruvikum sjálfum; þær voru fjórar: fyrsta var á haustin, næst eftir krossmessu, önnur í þriðju viku jólaföstu, þriðja var í annarri viku langaföstu, fjórða í fjórðu viku eftir páska, var það kallað í hvítadögum; það voru þá kallaðir hvítadagar allt frá páskum til hvítasunnu.
	Dýridagur ætla menn verið hafi um dominica trinitatis, því um heilaga þrenning hafði talað verið.

Um herra Gizur Einarsson.
	8. Herra Gizur var mjög hár maður vexti og bjartur, nokkuð ljósleitur, lítt lotinn í herðum, grannvaxinn; ekki voru þeir líkir, hann og Þorlákur.
	Hann breytti fyrstur messu embætti og tók af alla pápista siðu, óttusöngva, prím, nón og tertiur og aftansöng, en sneri því öllu öðruvísi og stytti þetta; hann tók og af þær gömlu prestatíðir, sem þeir voru vanir að lesa, item þær processiur, sem áður voru hafðar á pálmadag og páskadag, en aldrei endarnær, sem áður er sagt, og það gamla embættið lét hann klárt af leggja; þá tókust og upp prestagiftingar, og giftist herra Gizur sjálfur. Um haustið, á öðru ári eftir það hann kom út, fékk hann Katrínar Hannesdóttur, sem var skilgetin systir Eggerts, og gifti Eggert hana, og móður hennar, og var haldið brullaup þeirra í Skálholti. Þau áttu engin börn. En áður en herra Gizur fékk þessa Katrínu, var honum handlögð Guðrún Gottskálksdóttir, systir Odds Gottskálkssonar, og keypti hann hana og sigldi með það nokkra sinna erinda, en setti Eystein prest Þórðarson officialem hér og kirkjuprest, að sjá til á stólnum með móður biskupsins Gunnhildi; en Eysteinn prestur lá með þeim báðum um veturinn og barnaði Guðrúnu, svo hún ól þríbura um sumarið eftir, var herra Gizur þá út kominn, því hún varð léttari á liðnu sumri. Þá biskup spurði það skyldi hann hafa sagt: „Það var hlaup og það var hofmannshlaup; ég skal taka Gunnu mína í sátt aftur“; en hún vildi aldrei; fór hún þá hingað og þangað, því hún vildi ekki heldur aðhyllast hann bróður sinn, var hún þversinnuð kona; dó hún þó á Reykjum, hjá Oddi heitnum Gottskálkssyni, í Ölvesi, og erfði Pétur Oddsson hana. En þessi síra Eysteinn Þórðarson var skemmdur í stórustofunni í Skálholti, undir borðum, fám dögum eftir það biskup var út kominn, þá hann spurði hið sanna. Voru að því verki bræður biskupsins, Þorlákur Einarsson og síra Jón Einarsson og Halldór Einarsson – hann var þá ekki enn vígður - ; varðist prestur vel og lengi við borðið, þar til hann fékk taparhögg í höfuðið; hafði hann síra Eysteinn upp á sér höggsleddu, stökk þá um síðir fram á sem dauður og féll, gengu þeir þar frá honum. Var hann hafður þaðan til Laugaráss, og greri allvel, en aldrei tók biskup hann í sátt; þó komst hann hann seinna til prestsstéttar, og giftist vestra; ekki átti hann börn við konu sinni, erfðu hann bræður hans.
	Eftir það að herra Gizur var giftur, þá giftust prestar bæði ungir og gamlir, svo þá stöku voru stöku brullaup; urðu þeir þessu fegnir, því þeir höfðu áður orðið að gjalda biskupi ij eða iij hundruð fyrir hverja barneign.
	Hægt hafði herra Gizur við allt, því hann hræddist að þeir mundi mótfalla sig, og taka sig upp á móti sér, því margir voru tregir að taka við svoddan breytni, en sumir fylgdu henni strax og urðu glaðir við, því þeir höfðu aldrei komist á loft í tíð biskups Ögmundar, þó þeir vildu. Féllu þeir helst í sið með herra Gizuri biskupi: síra Gísli Jónsson, sem þá hélt Selárdal, því biskup Ögmundur hafði vígt hann og haft hann fyrir kirkjuprest, þá Oddur Gottskálksson var hér sveinn og skrifari biskups Ögmundar; item síra Björn Ólafsson í Hruna og síra Jón Bjarnarson á Breiðabólstað, og Oddur Gottskálksson, og síra Pétur Einarsson og síra Marteinn Einarsson á Stað á Ölduhrygg; tóku þar margir aðrir eftir.
	Þorlákur Einarsson, bróðir herra Gizurar, fékk aðra systur Eggerts, og að henni andaðri giftist hann Vigdísi, dóttur Þórólfs Eyjólfssonar, og bjuggu á Núpi í Dýrafirði.
	Síra Halldór Einarsson, bróðir herra Gizurar, var faðir síra Teits í Gufudal og síra Bjarna Halldórssonar.
	Síra Jón Einarsson, bróðir herra Gizurar, hélt Garða stað á Akranesi; hann giftist Guðríði Sigurðardóttur; þeirra sonur er síra Böðvar í Reykholti. Þótti biskupi síra Jón hafa fengið auðvirðilegt giftarmál, og var honum ekki um síra Jón hafa fengið það, því Sigurður faðir Guðríðar var einfaldur kotungsmaður.
	Herra Gizur lagði hér fyrstur út Catechismum, með útskýringu, hvern margir meðtóku og lærðu, en sálma lagði hann út fá eða öngva; stóð svo allt annað kyrrt svo lengi sem hann lifði; var hann ekki biskup utan vj eða vij ár, og andaðist úr sótt heima í Skálholti, og átti ekkert barn eftir; fór Katrín kona hans þá vestur til Ögurs til Eggerts, og móður sinnar Guðrúnar Björnsdóttur.


Um herra Martein Einarsson.
	9. Hans faðir var síra Einar Snorrason, sem hélt Staðarstað á Ölduhrygg allt til ellidaga. Móður hans hét Ingiríður Jónsdóttir, skilgetin systir biskups Stefáns. Systkin herra Marteins voru þessi: Pétur Einarsson, Brandur Einarsson, Þorvarður Einarsson og Nikulás Einarsson, Guðrún Einarsdóttir; og voru þau öll sammædd og samfædd: Marteinn, Þorvarður og Guðrún, en Brandur og Pétur voru sammæddir, og hét móðir þeirra Gróa. Þorvarður var yngstur þeirra bræðra, hann stúdieraði í Danmörk og varð Bachalavrius, og andaðist áður en varð meistari.
	Herra Marteinn sigldi ix vetra með engelskum, og var ix ár samfleytt í Englandi; sigldi hann fyrst með Robert (eða Hobert), sem hér fékk systur hans, Guðlaugu Einarsdóttur; var þessi Robert veturtökumaður hjá síra Einari Snorrasyni á Staðarstað í ij ár og giftist henni, var brullaup haldið í Rifi á kost engelskra, létu engelskir til sína tunnu víns af hverju skipi; þar lágu þá ix skip; stóð veislan hálfan mánuð; sigldu þau það sama sumar og herra Marteinn með þeim; gekk hann í engelskan skóla og iðkaði síðan málverk; eftir það var hann ij ár kaupmaður í Grindavík, til þess var hann var tvítugur, vildi þá faðir til hans ekki leyfa honum það lengur, og beiddist herra Ögmundur eftir honum, svo var hann hér málari og málaði kirkjuna gömlu. Hann var mjög ljúfur maður, ekki síður en herra Gizur. Vígðist hann nokkru síðar og tók Staðarstað eftir föður sinn, til þess hann var kjörinn til biskups eftir fráfall herra Gizurar; var hann kjörinn á almennilegri prestastefnu, og sigldi það sama sumar, og kom aftur annað ár; með honum sigldi síra Þórður Marteinsson og síra Þorvarður, sem eftirá hélt Setbergs stað. Síra Þórður, sonur herra Marteins, var vel lærður maður og kostulega máli farinn, vilja sumir halda að hann hafi lagt út þá sálma, sem nú kallast Marteins sálmar. Stóð nú enn allt kyrrt, svo sem komið var, í tíð herra Gizurar, svo að danskir höfðu öngvar meiri tiltektir.
	Síra Pétur Einarsson, bróðir herra Marteins, sigldi bæði í Þýskaland og Danmörk, og framaðist mjög í þessum siglingum; hann hélt fyrstur Reyninesstaðar klaustur eftir abbadísirnar; item var hann ráðsmaður í Skálholti eitt ár; hann var og nokkra stund umboðsmaður á Bessastöðum, því hann var lengi vel látinn af dönskum, og halda sumir hann hafi lítillega verið hollur landinu. Síðan fékk hann Hjarðarholt fyrir beneficium og vígðist gamall, hann hafði og Stapasýsluna og keypti Stapann að dönskum, og á meðan hann hafði Stapann að dönskum, og á meðan hann hafði Stapann lét hann setuprest vera á Hjarðarholti. Síðar tóku danskir aftur Stapann af honum fyrir alls ekki, utan þeir léðu honum Fagurey vestur hjá Hvammi, og nokkrar kóngsjarðir, meðan hann lifði. Kona síra Péturs var Ingiríður Guðmundardóttir, systir Daða bónda Gvendssonar; þau áttu engin önnur börn, utan Katrínu Pétursdóttir, sem Teitur í Ásgarði eignaðist.
	Brandur Einarsson bjó í Hítarnesi og á Snorrastöðum, keypti hann Snorrastaði í Kolbeinsstaða hrepp; kona hans Halla Ólafsdóttir, dóttir síra Ólafs, sem hélt Saurbæ á Hvalfjarðarströnd. Börn Brands þessi: síra Þórður í Hjarðarholti, síra Ólafur á Kvennabrekku og Bjarni og Guðrún. Hann Brandur sat að sínu, og hafði engin sérleg völd né störf. Hálfbræður herra Marteins að móðurinni voru: Erlendur, Nikulás og Magnús. Faðir þeirra var Jón smiður, Auðunnarson, bjó vestur á Öndverðarnesi, manna hagastur á allt (utan silfur). – Erlendur Jónsson átti ekki börn, utan Ingiríði vestur í Tungu í Staðarsveit; Nikulás Jónsson var faðir síra Ásmundar í Miklholti; og nokkur fleiri. Magnús Jónsson var faðir síra Bergs, sem var í Vestmannaeyjum.
	Guðrún Einarsdóttir, systir herra Marteins, var kona Daða heitins Gvendssonar í Snógsdal. Þeirra börn voru Einar og Þórunn. Einar andaðist heima í Snógsdal, í landfarsótt, þá hann stóð í giftingum og tók sóttina degi fyrir áður hann skyldi ríða í sitt brúðkaup til Sigríðar Þorleifsdóttur vestur á Skarði, og andaðist þann sama dag sem brullaupið skyldi vera, lá ekki utan iij eða iiij daga. – Þórunni Daðadóttur giftist Björn Hannesson, bróðir Eggerts, þeirra sonur er Hannes Björnsson.

Um viðskipti þeirra herra Marteins og biskups Jóns.
	10. Þá herra Marteinn var kjörinn, og hann var sigldur, mislíkaði biskupi Jóni að hann skyldi verða biskup í Skálholti; kom það til af Daða Gvendssyni, mági herra Marteins; og um vorið, áður herra Martein kom út, fyrir alþingi, komu þeir feðgar til Skálholts með tvö hundruð manns, og Ísleifur bóndi með þeim. Komust þeir ekki lengra en á kvíabólið, því síra Jón Bjarnarson officialis hafði njósn af þeirra komu, og hafði látið gjöra virki fyrir norðan kirkjugarð, og voru þar settir menn til varnar með byssur; var og mikið fjölmenni á staðnum af kotunga fólki, svo hinir treystu sér aldrei á að ráða, og nær einn af þeim hreyfði sér til atgöngu, þá stóðu hér upp fimm eða tíu, svo þeir sáu það hrökk sér ekki, lágu því ekki utan tvær nætur eða þrjár hjá stöðlinum með tjöld sín, og sneru þá af út á alþing; lýsti biskup Jón þar, að hann ætlaði sér að setjast að á Skálholti, herra Marteinn þyrfti ekki við það að dyljast, og aldrei skyldi hann þar vera. Var þá hvorki út kominn biskup Marteinn né höfuðsmaður, því þeir komu einatt seint á þeim tímum, en eftir alþingi komu þeir báðir.

Hvernig biskup Jón tók herra Martein.
	11. Á öðru eða þriðja ári biskupsdæmis herra Marteins safnaði biskup Jón miklu fólki, og ætlaði með makt að taka herra Martein í Skálholti, hvað sem gilti. En þá sá flokkur var á ferð kominn, spurðu þeir að herra Martein væri riðinn vestur; lét þá biskup Jón fólk frá sér heim, utan fátt eitt; riðu þeir svo með þann selskap vestur um heiðar og fóru á nætur, en lágu um kyrrt á daga, og hver sem þeim mætti hann varð að snúast í ferð með þeim, svo engin fregn flaug eða njósn kæmist undan, komu svo á óvart öllum vestur, og tóku herra Martein og síra Árna í Hítardal, fluttu þá norður og höfðu í haldi allt til þess biskup Jón og þeir feðgar voru fangnir á Sauðafelli; en síra Jón Bjarnarson, staðarins ráðsmaður og officialis, hélt staðinn í Skálholti á meðan biskup var þar í haldi fyrir norðan.

Um líflát biskups Jóns.
	12. Þá þeir höfðu nú tekið herra Martein og haft hann norður, þá riðu þeir allir í Skálholt með miklu föruneyti og tóku þá að sér staðinn allann, skipuðu og skikkuðu öllu, bæði um embætti og erfiðisfólk, sem þeim leist, sátu svo hálfan mánuð í sínu meðlæti og riðu síðan vestur í Dali og voru þar teknir á Sauðafelli. Var Ormur Stullason þá lögmaður þar vestra, og lét strax ganga dóm af tveim tylftum, að þeir voru dæmdir til kóngsins náða, og skyldi herra Marteinn hafa einn þeirra feðga til vörslu, en Daði annan og höfuðsmaður Christjan á Bessastöðum hinn þriðja; var sent strax eftir höfuðsmanninum, reið hann vestur og vildi gjarnan ekki par hafa með þá, þó varð hann á einu með þeim herra Marteini og Daða, því herra Marteinn kom norðan þá þeir voru teknir. Var svo riðið í Skálholt, og þar var einn þeirra bívaraður í hverju húsi, svo þeir feðgar sáust ekki, og voru tveir menn fengnir hverjum til þjónustu. En fyrst þá þeir komu í Skálholt voru þeir nokkra daga allir til samans, en þeir höfðu þá nokkur samtök og heitingar, ef þeir yrðu lausir, því voru þeir aðskildir. Hélt höfuðsmaður þá ráðstefnu í Skálholti við herra Martein og Daða, og varð það af, að þeir skyldu af takast, heldur en að ábyrgjast þá eða eiga þá yfir höfði sér, því ekki skeytti Daði dóminn Orms Stullasonar; fylgdi og síra Jón Bjarnarson mjög að því, að láta drepa þá, og það varð af. Var sent eftir böðli til Bessastaða, svo þeir voru hálshöggnir á föstudaginn fyrir allra heilagra messu, en hún var á laugardaginn þar eftir; voru þeir hálshöggnir með öxi fyrir austan kirkjugarðinn, þar í lautunum, austur undan virkinu; var sínu sinni leiddur hver þeirra, hver úr sínu húsi, svo enginn þeirra sá annan, var annar ekki leiddur fyrr en annar var hálshögginn. Böðullinn hét Jón Ólafsson, herfileg kind, sunnlensk, hafði ekki réttað utan einn mann áður.
	Sakramenti fengu þeir allir um morguninn fyrir, svo þeir vissu þá hvað fyrir mundi liggja, en ekki fyrri; allt fólk staðarins gekk austur þangað að höggstaðnum. Böðli gekk illa að höggva prestinn síra Björn, beiddi hann sér lífs og fékk ekki; martieraði hann af honum höfuðið með öxinni. Fóru þeir allir í eina gröf í kirkjugarðinum og var ekki haft mikið við yfirsöngva; svo var þeim kastað niður sem þeir voru komnir til, hvorki gjörðar kistur né líflægjur. Reið síðan hvor þeirra heim til sín, höfuðsmaður og Daði, svo og var um kyrrt um stund.

Um danska slagið og hefndirnar.
	13. En í vikunni eftir Pálsmessu um veturinn, þá höfuðsmaður reið suður um Nes og var búinn að skipa niður fólki, og hann var kominn heim í veg inn til Kirkjubóls á Miðnesi, og hann hafði verið þar nótt; og um morguninn eftir, þá hann sat undir borði, þá komu xxx norðlenskir menn, öllum ókunnugum, því þeir höfðu hettur og stytt upp; voru þetta útsendarar Þórunnar Jónsdóttur, af sveinum þeirra feðga, sem hún fengið til þeirrar ferðar; var svo fyrir lagt, að ekki skyldi öðrum en dönskum mein gjöra.
	Nú sem þessir xxx komu að bænum, umkringdu þeir hann; var þá sagt dönskum, að ófriður væri fyrir höndum; hlupu þá út tveir sefrínar, því þeir ætluðu að forða sér, en voru strax drepnir. Þá kallaði einn Norðlenskur maður að dyrum, og spurði, hvort þar væri síra Sveinn inni Finnbogason, og síra Jón Bárðarson; þeir vildu þeim ekki illt og mættu þeir út ganga; gengu þeir þá út, en Christjan hélt sig inni; beiddu hinir þá bónda leyfis, þeir mættu rjúfa bæinn; hann kvað þeir skyldu bæta það þeir brytu. Voru þá strax rofin húsin og einn danskur drepinn undir rúminu, en höfuðsmaður komst út og var svo lagður með lensu; var það bróðir Christjans, sem veginn var, og hét líka Christjan. Síðan drógu þeir þá upp yfir túngarð, og dysjuðu þá þar, en seinna voru þeir teknir upp aftur grafnir heima hjá hálfkirkjunni á Kirkjubóli. Einn af þeim norðlensku tók strax hest höfuðmannsins og hest hans bróður með söðlum, og reið norður til Grundar, en hinir fóru í ver og tóku sig þó snemma í vakt um vorið, svo þeir fóru allir heim viku fyrir vertíðarlok; vissi enginn hverjir þetta verk höfðu unnið, fyrr en löngu seinna. Sumir af þeim fleipruðu sér til óliðs sjálfir.
	En áður en þessir morðingjar komu til Kirkjubóls, sem sagt er, fóru þeir til Másbúða snemma um morguninn áður þeir drápu Christjan, því þar voru tveir danskir; náðu þeir öðrum úti og drápu hann, en hinn komst inn; rufu þeir hús á hann, en hann skaust út og drap einn af þeim xxx; tóku þá íslenskir að stumra þar yfir landa sínum, en hinn danski slapp út á meðan; eltu þeir hann, en hann setti á þá tómar byssurnar, og lést mundu drepa þá; voguðu þeir þá ekki að ganga, og það skildi með þeim, en hann fór til herra Marteins og var þar um veturinn. Þessi tíðindi spurðust strax inn á Strönd, voru þar og þrír danskir, forðuðu þeir sér með ráði prestanna síra Sveins og síra Jóns og komust í Skálholt, og voru þar um veturinn, og Másbúða-Pétur.
	Fyrirliðar að þessu verki voru þeir Þorlákur Sveinsson og Jón Sveinsson, bróðir hans, item Gvendur Andrésson úr Húnavatns þingi, og Gvendur Magnússon, frændi Eyjólfs bónda austur í Dal. Jón Sveinsson sigldi strax með engelskum um sumarið, og kom aldrei aftur, en Þorlákur var sem umsjónarmaður Þórunnar á Grund. En þeir Gvendarnir voru teknir af dönskum um haustið eftir, þá lestir gengu suður, og sátu í járnum á Bessastöðum allt til laugardagsins næst fyrir jólaföstu; var Andrésson mikill hörkumaður, gaf sig ekki í fangelsinu, át og drakk og kvað og var lystugur, en hinn bar sig miður; gátu þeir smeygt af sér járnum sjálfir þá á tók að líða, en létu þau á sig á morgna, svo ekki mætti neitt merkja. Með járnkarli losuðu þeir þak á ónshúsinu þar í litlu skraddarabaðstofunni, en treystu sér aldrei út, fyrr en þetta kveld, þá háttað var, hlupu þeir út í myrkrið; datt Gvendur Magnússon í gröf þar hjá lambhúsinu, og stóð í vatni allt að mitti, kallaði til hins og bað hann hjálpa, en hann bað hann í guðs nafni þegja og forráða hvorugan þeirra; skildi það með þeim. Gvendur komst norður. Danskir urðu samstundis varir við, og hlupu með ljós og lyktir; fór Gvendur eftir það úr gröfinni, og komst í helli nokkurn og var þar tvær nætur, fór síðan austur til Dals; lét bóndinn Eyjólfur halda hann á laun og varð sekur fyrir það tíutugi hundraða þá uppfýst verð, en hinn Gvendur Andrésson réri út um haustið eftir og fór sjálfur heim til Bessastaða og fékk forlíkun, skyldi vera þeirra formaður kauplaust svo lengi sem hann réri út, og gjalda ein xv hundruð fiska.; og lýkur þar þessu.
	Um veturinn eftir andlát biskups Jón, á langaföstu, voru menn sendir í Skálholt norðan að, að grafa upp þá feðga; höfðu þeir með sér kistur og umbúnað allan; var góður vetur, svo þeir höfðu komist Kjöl norður og norðan, og komust fyrir páska norður aftur. Þar er úti um þá.
	Strax um vorið eftir komu fjögur stríðsskip: tvö fyrir norðan, Í Eyjafirði, og eitt í Straumi, og fjórða í Hafnarfjörð; voru tvö hundruð fólks á því í Straumi, en hundruð manns á hinu í Hafnarfirði. Otti Stígsson var fyrirliði hér syðra, fór hann með tvö hundruð manns til alþingis, en eitt var eftir við skipið. Páll Fúsason var þá lögmaður fyrir austan, en Ormur fyrir norðan. Aldrei vildi Páll sverja fyrr en Otti hafði ... á þinginu, fór þá ekki annað fram en eiðar og svardagar.

Enn meira um biskup Jón og herra Martein.
	14. Strax á fyrsta ári, sem herra Marteinn kom út og var riðinn vestur til Staðarstaðar, þá kom þar biskup Jón öllum óvart, og lét taka herra Martein þar og síra Árna í Hítardal; fékk síra Þorvarður að fara með honum norður, en enginn annar; - sá Þorvarður hafði og siglt með herra Marteini; - og ekki fékk hann neitt með sér að hafa utan sín visitasíuföng.
	Strax í norðurferðinni í Skagafirði fékk Ari heitinn, að herra Marteinn skyldi vera hjá sér um vetrurinn á Möðrufelli, og sá síra Þorsteinn, sem var biskupsins smásveinn. Viku seinna fékk herra Marteinn af Halldóru heitinni, húsfreyju Ara, að Jón Marteinsson, sem þá var x eða xj vetra, mætti koma norður; var þá sent vestur, og fór hann norður, var svo þar um veturinn hjá föður sínum í góðu yfirlæti. En biskup Jón sendi eftir Einari Marteinssyni, og lét hann vera á Hólum um veturinn og lét kenna honum. Sama vetur andaðist húsfreyja Halldóra, kona Ara lögmanns, af landfarsótt.
	En um vorið skipaði biskup Jón Jóni Marteinssyni vestur aftur, og var honum fylgt til Mels og svo til Snókadals; en herra Marteini var skipað til Hóla; síra Þorvarður var og norður skipaður. Svo var herra Marteinn einn saman sinna manna á Hólum, og fengnir til menn að hafa vörð um á honum; var hann fyrst í góðu haldi passaligu. En nokkru sinni gat hann komist á burt, fram á Hvammsdal, einn saman; var þá strax leitað; sagði maðurinn til hans, að hann hefði heyrt til sín komið, og því fundu þeir hann skjótt, síðan var hann hnepptur í Langabúr á Hólum, og gjörð kytra undir smjörpallinum, og þar sat hann hálfboginn heilan mánuð, svo hann gat ekki rétt sig; er sagt Helga Sigurðardóttir hafi mælt honum þá líknarmál, svo hann komst þaðan, en allan þann tíma var honum lítið eða ekki gefið, utan nokkur prófentu-kerling gjörði honum gott og gat rétt honum nokkuð um einn glugga, en hann hafði ekki lyst stóra, sem von er. Hverja þvingun hann hafi hér af fengið, má til líkinda ráða; var hann þá tekinn aftur til betra halds, og var svo fram yfir fardaga, var þá hafður til Múla norður, sem biskup Jón hafði meðgjörð með, og síðan var sent eftir kvinnu biskups Marteins, Ingibjörgu, og Jóni Marteinssyni og Þórði Marteinssyni (sem það sama sumar kom út). Það var að liðnu alþingi, þau komu norður, var það í ráði, að biskup Jón mundi vilja veita herra Marteini Múla fyrir Staðastað; leið svo fram milli Maríumessu og Krossmessu, var þá á Grenjastöðum haldið brullaup hjá síra Sigurði Jónssyni, Þorgríms Oddssonar í Haga og Þórunnar; þangað var herra Marteinn og boðinn; þar var húsfrú Þórunn etcet. En þegar hún var komin að Einarsstöðum, eða svo, þá komu boð vestan, að þeir feðgar væri teknir; sendi hún strax til Grenjastaða samdægurs, miðvikudaginn í brullaupsvikunni; reið þá síra Sigurður annars dags heiman með xx menn, og lét herra Martein fara með sér, og hans fólk. Í Eyjafirði komu til xx menn með Þorleifi Grímssyni; hann lagði alltíð herra Marteini gott til, því hann hafði með síra Sigurði siglt og svarið. Item sendi húsfrú Þórunn xx menn, en frá Steinunni Jónsdóttur komu á veginn xtygir menn. Item kom hundrað eða meir frá Hólum, svo fólkið varð vel þrjú hundruð alls etc.
	Svo riðu þeir allt í Hrútafjörð, voru þetta vildustu ríkismenn að norðan: síra Björn Gíslason og Jón bóndi Magnússon; riðu svo allt að Melakoti í Hrútafjörð. En sama dag, þá ofan kom af Hrútafjarðarhálsi, komu í móti þeim iij danskir, sendir með bréf frá umboðsmanninum til síra Sigurðar, að hann skyldi láta biskup Martein lausann; hélt síra Sigurðar þá ráðstefnu við höfðingja, lögðu sitt til hvorir, Þorleifur Grímsson og aðrir, að ekki væri vert honum að halda, því hann væri saklaus, og svo varð á morgni ályktað þeirra á milli, að herra Marteinn reið vestur Haukadalsskarð til Snóksdals; item síra Björn Gíslason og Jón bóndi Magnússon voru sendir með honum, að bjóða boð fyrir þá feðga; vildu danskir ekki taka neinum boðum, lýstu þá landráðamenn drottinssvikara; fóru þeir síra Björn svo búnir; reið þá herra Marteinn í Skálholt, en feðgar voru iiij nætur eða svo þar í Snóksdal er því herra Marteinn kom.
	Tólf sveinar herra Marteins höfðu um veturinn verið hjá Daða, sendi herra Marteinn nú tvo af þeim undan, og lét segja síra Jóni Bjarnarsyni, að von væri á fjölmenni til staðarins. Allan veturinn hélt síra Jón Bjarnarson xtygi manns til varðhalds á staðnum, og vöktu sinn tíma nætur hvorir xxx.
	Hér er endir á því.

	Þórður Marteinsson varð hér síðan skólameistari tvö ár, til þess hann giftist Katrínu, systur Eggerts, sem herra Gizur heitinn hafði átt; fékk hann strax mein í lærið af völdum nokkurrar galdrakonu, sem ein píka í Danmörk keypti til að gjöra honum mein, hafði hann það mein tvö eða þrjú ár, og andaðist af því á Breiðabólstað; hélt hann Hruna tvö ár, en Breiðabólstað hálft þriðja.
	Simili morbo est affectus dominus Enerus Martini primo tempore nuptiarum, et decubuit annum circiter post nuptias.

Um aðtektir biskups Jóns í Árnanesi.
1.Skýrsla Indriða Ketilssonar.
	Svo felld verk lét biskup Jón Arason gjöra og hans synir, Ari og síra Sigurður og þeirra menn flestir, sem í þeirra reið voru, mér Indriða Ketilssyni.
	Item ráku saman og burt úr minni jörðu og heim til Bjarnaness tuttugu annars hundraðs ásauðar og xx kýr, og sveltu inni í fjögur mál og var komið að köfnun, ráku kapla úr mínu landi alla, svo ég hafði ekki eftir af þrjátíu nema þrevett hross og þrevetran hest, og þó var hann í láni; tóku fimm undan heyflutningi þar á hlaðinu við viðinn, skáru í sundur beisl og gjarðir, hinn sjötta tóku þeir við viðinn undan syni mínum, að ég sendi hann heim, og varð farlama eftir, riðu þeim aftur og fram um sveitina, töfðu verkin fyrir fólki mínu, gistu þar átta, var þar fyrirmaður síra Ólafur Hjaltason og hans fylgjarar, síra Högni, síra Illugi Guðmundsson, síra Ketill Hallsson. En þá þeir í burt riðu, þá tóku þeir minn fénaðarmann, er hann hann flúði undan þeim sem fénað tóku, og reið hann í móti þeim sem úr hlaðinu riðu og fluttu hann heim til Bjarnaness um þverbak hans sjálfs fénaðar kapli, héldu honum nauðugum færðu hann úr sínum fötum, ógnuðu honum með vöndum, byssum og vopnum, létu hann fara nauðugan suður yfir Fljót og þar um sveitina; þóttist hann þar af þvingan fengið hafa, af þeirra vondri meðferð.
	Item sendi biskupinn þangað sína tvo sveina, til að varðhalda þar, hverjir voru með piltayrðum og svo gjörðum, sem var síra Þorkell Ólafsson og Ólafur Tumásson, hver að var með piltskap; lagði það biskupinn ályktarorð, að hann skyldi senda þangað sína tuttugu sveina, að eyða og uppeta minn kost, sem Ari auðsýndi sig í því, að hann reið af stað og ætlaði til mín, og féll af baki í heimalæknum á blákáf, og varð að taka klæðaskipti, og hnekkti það hans ferð að því sinni.
	Item tóku og gripu síðan xx kapla í burt með sér, xi hesta: tveir bleikalóttir, annar kosta hestur, þrír rauðir, allir vænir hestar, einn glóföxóttur, stór og roskinn nokkuð; þrír jarpir og voru tveir graðir, tvö hross stór og ung, annað ljóst en annað bleikalótt, tvö folöld; hefi ég þessa kapla aldrei aftur fengið, nema folaldið annað, en hin þrjú hrossin með folöldunum fékk ég eigi fyrr en um allra heilagra messu; er hér til vitnis um allt mitt heimafólk og allir í þeirri sveit.
	Reið hann við seinasta með allan sinn flokk, hvar heldur stóð ógn af; var ég þá riðinn til Stafafells. Þeir ætluðu mig upp að ríða.
	Hafa þeir þessa peninga í öngvu mínu frelsi, hvorki fyrir mér né mínum erfingjum.

2.Vitnisburður um þetta.
Það meðkennumst vér Alexander Hafliðason, Árni Eyjólfsson, Jón Þorsteinsson, heimilisbúðar vitni, síra Oddur Ívarsson, Einar Pétursson, Einar Ormsson, Þórarinn Hinriksson.
Anno Christi Md xl vij: að vér vorum við staddir í Árnanesi og Bjarna- í Hornafirði, sáum og heyrðum svo felldan verknað biskups Jóns Árnasonar og hans sona, Ara og síra Sigurðar, og margra annarra þeirra fylgjara: síra Ólafs Hjaltasonar, Ólafs Tumássonar, með þeirra fylgjurum, að þeir gripu og ráku alla lifandi peninga, sem þeir náðu og fundu, naut og sauði og kapla Indriða bónda Ketilssonar frá Árnanesi, með soddan aðburðum sem þessi fyrr rituð skrá inniheldur, inn settu og sultu í fjögur mál, svo að kofnað komið var. Hér með hefir hann aldrei aftur fengið tólf hesta og tvær hestamæður.
Hér með vissum við ekki annars, en hann mundi kúgaður og nauðugur í burt hafður, hefði hann náðst.
Hér með var hans heyskapur skaðlega hindraður, etc.
Hér eftir viljum vér sverja ef þurfa þykir.
Og til sanninda hér um setjum vér vor innsigli fyrir þetta vitnisburðarbréf, skrifað í Einholti xvi. dag Maji mánaðar, nokkrum árum síðar en fyrr segir.

