5. Þegar biskup Ögmundur var nú mjög hniginn á efra aldur og uppgefinn maður (LXX eða svo), því mest gekk að honum sjónleysi, kaus hann annan sér til meðhjálpara og í sinn stað eftir sig: það var Sigmundur, systursonur biskups Ögmundar, sonur Ásdísar Pálsdóttur og Eyjólfs á Hjalla, bróðir Þórólfs bónda Eyjólfssonar; hann hélt Hítardal vestur, þótti vel að sér, var hann kjörinn á prestastefnu til biskupsdæmis eftir biskup Ögmund, frænda sinn, sigldi hann og vígðist, en lifði fá daga í biskupsdæminu, ekki fleiri en xix, liggur hann í Þrándheimi; hann hafði fengið fótarmein og lysti upp í líkamann; þetta skeði nokkrum árum áður en Viðey var tekin. Eftir það kaus biskup Ögmundur í sinn stað síra Gizur Einarsson sér til meðhjálpara, því biskupinn hafði látið mennta hann austur hjá abbadísi Halldóru; höfðu þessir þrír verið í Skálholti í nokkur ár: Gizur Einarsson, Gísli Jónsson og Oddur Gottskálksson; höfðu þeir fengið allir utanlands smekk af réttum evangelii lærdómi, en þorðu ekki að láta biskup Ögmund vita. Sendi biskup Ögmundur síra Gizur utan, og kostaði hann að öllu og fékk honum reiðupeninga sem hann þurfti, og sigldi hann það sama ár sem Viðey var tekin. Var Egill þá 17 vetra, en stendur nú á LXX, anno 1593. Ekki hafði biskup Ögmundur neina grunsemd um annað, en hann mundi verða sér hollur og trúr, svo sem sjálfum sér, en hefði nokkur þekkt annars, þá hefði prestur aldrei samþykkt að láta hann sigla. En hann launaði honum ekki betur en aðrir, sem biskup Ögmundur hafði margt gott og mikið til góða gjört. Næsta sumar þar eftir kom herra Gizur út með þeim Hafnfirðingum, því hann sigldi með þeim; reið hann strax heim í Skálholt frá Görðum við fjórða mann, tók biskup Ögmundur honum vel, afhenti honum staðinn strax, en hafði sig burt; var það í vikunni fyrir fardaga að herra Gizur kom út, en biskup Ögmundur kom til Hjalla miðvikudaginn í fardögum, og hafði þá farið alfarið með öllu úr Skálholti. Litlu síðar kom kóngsskip í Hólminn, þar voru þeir á sem bífalning höfðu að sækja biskup Ögmund, því herra Gizur hafði það fram borið fyrir kónginn og ráðið, að sér myndi ekki neitt takast að framkvæma í evangelio meðan biskup Ögmundur lifði, því var riddarinn hingað sendur með ijc fólks, hét hann Christophor, og með honum Otti Stígsson. Strax þá herra Gizur spurði, að riddarinn var kominn, skrifaði biskup honum til og settu dag með sér á Kópavogi, var sá dagur á þriðjudaginn eftir fardagaviku, voru þeir á eintali allan daginn, en að því enduðu beiddust þeir hesta inn í Hólm og þaðan í Skálholt (ekki fleirum en viij); kvað biskup þetta upp erindis, að riddarinn vildi gjöra sér umskipti: taka smjör og vaðmál fyrir drykk; voru léðir viij hestar (en öngvan grunaði enn hvað undir mundi búa, svo þeir skyldu vera strax á miðvikudags morguninn með sólu komnir inn í Hólminn, en þá þeir skildu á Kópavogi reið biskup til Garða, en riddarinn aftur í Hólminn, og með honum einn af biskups sveinum, Eyjólfur Halldórsson, sem lengi hafði verið sveinn biskups Ögmundar, var hann leiðarvísirinn; hann hafði verið í Sveinstaðareið norður, og var honum kennt um víg Árna Bessasonar, sem var bróðir Þorbergs Bessasonar, en biskup skaut skjóli yfir hann og hjálpaði honum. Á miðvikudags morgni ríða þeir úr Hólminum x danskir og þessi Eyjólfur, eftir miðmunda, og riðu alla nóttina, komu svo til Hjalla á fimmtudaginn fyrir dag mál; voru þar ekki heima fyrir nema ij karlmenn, en biskup lá í baðstofu. Eyjólfur bóndi var ekki heima. Hlupu þeir ij íslenskir (sem voru menn biskups Ögmundar) og földu sig fyrir hræðslu. Gengu danskir strax inn í baðstofu, og tóku biskup höndum og leiddu hann í einni skyrtu fótsíðri út á hlað, því þeir hafa ekki þorað lengi að vera í bænum; létu síðan sækja klæði hans. 
