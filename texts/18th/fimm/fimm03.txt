Eg vil láta búa sitt skip úr landi handa hverjum ykkar með sextíu mönnum á, og skal sonur minn Abel sigla til Persía, því þar eru Sóróasters trúarbrögð einkanlegast iðkuð; Endor haldi norður í Svíþjóð, því Óðins átrúnaður drottnar þar; Dathan fari til Arabía, því mahómetiskir eru þar enn nú flestir; Símon haldi sínu skipi til Sýrlands, hvar gyðingar hafa nú um stundir aðsetur; en Kristófer haldi í Þýskaland, því sú kristna trú er þar — að mér er sagt — einna best haldin.
En þann sáttmála set eg ykkur að þið skuluð allir að sjö ára fresti finnast hér aftur, hvort sem eg er þá lífs eður ekki, svo hver ykkar geti öðrum sagt hversu heillasöm honum hafi reynst sín trúarbrögð; og látið þið mig nú heyra hversu ykkur líkar þessi ráðagjörð."
Þeir bræður þökkuðu jarli hans orð, og kváðust víst skyldu fylgja hans ráðstöfun.
Eftir það lætur jarl búa fimm skip og setti sextíu menn á hvert, samt allt annað er hafa þurfti, og sem skipin voru albúin tóku þeir bræður að búast til ferðar.
II
Nú sem sá dagur kom að þeir bræður voru ferðbúnir kvöddu þeir föður sinn og móður og allan landslýð og urðu síðan samferða til sjávar.
Þar kvöddu þeir hver annan og stigu á skip, léttu svo akkerum og lögðu frá landi.
Tók síðan hver þá stefnu er halda skyldi.
Hlýtur nú frásagan að fylgja einum í senn, og segja fyrst frá Abel.
Hann sigldi sem leið lá og fékk góðan byr þar til hann lenti við Persía.
Lagði hann þar skipi sínu til hafnar og lét kasta akkerum.
Landsmenn komu brátt til fundar við þá og spurðu hvaðan þeir væru og hvert þeirra erindi væri þangað.
Abel sagði að þeir væru pílagrímar sem vildu fá sér bústaði þar í landi og nema þeirra trúarbrögð.
Landsmenn tóku því vel og sögðu þeir yrðu þá að fara á fund Arkimagni, sem væri eins og erkibiskup í öllum trúarbragðaefnum, og sæti hann þaðan skammt frá í borginni Balk.
Abel kvaðst svo gjöra mundi, og þakkaði þeim góða undirvísun.
Þeir búa nú um skipið og eftir það biður Abel menn sína að fylgja sér til borgarinnar Balk.
Þeir kváðust svo gjöra mundu, en óvíst sögðu þeir að þeir mundu láta trú sína, og kváðust ei mundu hafa með honum úr landi farið hefðu þeir vitað að þetta var hans erindi.
Abel bað þá að sjá fyrst hverju fram vindi.
Eftir það gengu þeir til borgarinnar.
Þeir báðu að mega tala við Arkimagum og voru þeir leiddir á hans fund.
Abel laut honum með allri auðmýkt og virðingu.
Hann tók kveðju hans og spurði hvert erindi hann hefði á sinn fund.
Abel sagði honum allt sitt áform, og bað hann mætti inntakast í tölu þeirra réttu eldsins tilbiðjenda.
Arkimagus tók þessu vel og mælti: "Hér hljótið þér þá að vera í það minnsta heilt ár meðan þér gjörist kunnigir vorum dýrkunarhætti og lærið að iðka vora trúarbragðabók sem nefnist Senda vesta (þ.e.
"Eldstundur"), og nær þið eruð fullnuma orðnir í þessu skuluð þér með hátíðlegri aðferð inntakast í vorn söfnuð." Jarlsson þakkaði honum orð sín og kvaðst þetta mundi þiggja.
Var þeim nú fengið stórt herbergi að vera í.
Brátt komu til þeirra prestar sem undirvísa áttu þeim um trúna.
Hlýddu þeir að þeirra ræður og fylgdust með þeim til að sjá offurgjörðir þeirra á daginn, og leið svo hinn fyrsti mánuður.
Menn jarlssonar fylgdu honum að sönnu en voru þá næsta tregir.
Desilíus hét sá er þeirra var helstur.
