Desilíus hljóp þá ofan af hamrinum og hjó fjóra til dauðs í fyrsta áhlaupi.
Bóndi skaut ennþá tvo, en aðrir tveir flýðu.
Þeir Valur gengu nú heim til bæjar.
Þá mælti Desilíus: "Nú skuluð þið hjón búa ykkur strax á burt héðan, og skulum við fá okkur far með kaupförum til Dalmaría, og mun eg eftir það sjá fyrir ráði ykkar." Bóndi kvaðst það og vilja.
Bjuggu þau svo ferð sína og héldu til strandar, fundu þar kaupskip og fengu sér þar far.
Segir ei af ferð þeirra fyrr en þau komu í Dalmaría.
Gekk þá Desilíus á fund jarls og sagði honum allt af sínum ferðum, og meiri von að Abel mundi aldrei aftur koma.
Addoníus jarl varð óglaður við þessa fregn, en kvað þó svo búið standa verða þar til synir hans hinir aftur kæmi.
Tók hann vel móti Val bónda, þakkaði honum sína liðveislu og fékk honum og konu hans góðan bústað nærri höll sinni.
Liðu svo fram nokkrir tímar.
IV
Segjum nú frá flóttamönnum Arkimagi.
Þeir komu sárir og móðir á hans fund og sögðu allt sem farið hafði.
Hann varð afar reiður við þá fregn og bauð að strax að morgni skyldu hundrað manna ráðast til ferðar vel vopnaðir.
Fór það fram eftir hans fyrirsögn.
Hélt þessi flokkur af stað og létti ei ferð sinni fyrr en á bæ Vals.
Fundu þeir þar ekki annað en húsin tóm, en öllu burt sópað sem fémætt var.
Skiptust þeir þá í fjóra staði og leituðu í þrjá daga um allar áttir en fundu ekkert, urðu því svo búnir aftur að snúa og fundu Arkimagi.
Sögðu þeir honum þá hversu ferðin hafði tekist.
Reiddist hann þá enn meir og bauð að sækja Abel í fangelsið og drepa hann.
Var nú jarlsson sóttur og leiddur bundinn fyrir hann.
Þá gengu fram prestar þeir sem honum höfðu undirvísað í þeirra trúarbragðalærdómi og báðu honum griða.
Sögðu þeir það mikla synd móti þeim heilaga eldi að drepa svo rétttrúaðan mann og það saklausan.
Hann hafði viljað stilla til friðar en engu ráðið við sína óhlýðnu undirmenn.
Arkimagus sefaðist mjög við þeirra fortölur og mælti síðan við Abel: "Eg mun láta þig lífi halda viljir þú sverjast undir vora trú og taka þér bólfestu hér hjá oss."
Abel segir: "Eg vil með þökkum taka yðar boði og gjörast yðar maður, en finna verð eg eitt sinn föður minn áður sjö ár eru liðin hér frá."
Arkimagus sagði: "Engin er þess von eg leyfi þér úr landi fara.
Skaltu vera æðsti tilsjónarmaður yfir musterinu hér í borginni Balk og hafa ráð yfir offrum öllum sem fram berast eiga á hverjum degi.
Mun eg fá þér gott gjaforð og veita þér meiri sæmdir ef þú kannt vel til að gæta.
Skulu tólf menn vera þér til þjónustu og hafa gætur á þér, svo þú hlaupir ei úr landi burt, en ef þú hopar þér til vansa verður það þinn bani."
