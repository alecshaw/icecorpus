"Þá vill kóngur yður feiga," segir Snæúlfur, "því að aldrei hafa Svíar borið af mínum mönnum, og er ykkur sá einn til að snúa heim við svo búið."
Jarlsson mælti: "Ei erum vér svo dáðlausir að þú rækir oss á flótta með orðum einum, og takið strax til vopna ef þið eruð ei með öllu ragir."
Snæúlfur mælti: "Það vildi eg þú reyndir áður þessi dagur er allur hvort vér erum allir ragir."
Síðan var blásið til bardaga og byrjaðist fyrst grimm skothríð, þar eftir brugðu menn sverðum og hófst þá höggorusta.
Snæúlfr gekk þá hart fram og hjó á tvær hendur, og tók mannfallið að vaxa.
Jarlsson barðist og snarplega og felldi margan mann, og er þessi hríð hafði staðið langan tíma ræður Snæúlfr til uppgöngu á skip jarlssonar, og ryðst nú um fast.
Fylgja honum tuttugu menn af hans liði, og verður sókn hin harðasta.
Jarlsson bað menn sína taka snarplega móti, en sjálfur ræðst hann móti Snæúlfi og höggur til hans.
Snæúlfr bar undir skjöldinn og klauf sverðið hann til miðs og varð fast í mundriðanum.
Snæúlfur snaraði þá skildinum svo fast að sverðið brotnaði undir hjöltunum.
Snæúlfr stóð þá búinn til höggs en jarlsson var vopnlaus fyrir.
Hljóp hann þá á Snæúlf og tókust þeir fangbrögðum og glímdu allsterklega þar til Snæúlfur féll á bak aftur á þiljurnar og jarlsson ofan á hann.
Í því var höggvið um þverar herðar honum svo brynjan slitnaði og í beini stóð.
Jarlsson hljóp þá upp fimlega, greip sverð Snæúlfs og hjó þann mann banahögg er hann hafði særðan.
Á meðan komst Snæúlfur á fætur og vildi hlaupa á jarlsson, en hann hjó til hans og undan honum fótinn annan.
Snæúlfr hökti þá út að borðinu, studdist þar við og tók árstubba einn og sló til jarlssonar svo hann féll á kné.
Hann reiddist þá mjög, hljóp upp og setti sverðið á hálsinn svo af tók höfuðið, og hraut það á sæ út.
Jarlsson mæddi þá blóðrás svo hann féll óvígur niður, en menn hans höfðu þá drepið hina tuttugu sem Snæúlfi fylgdu upp á skipið, en Svíar voru þá flúnir á hinu skipinu.
Nú sem víkingar sáu Snæúlf fallinn lögðu þeir strax frá og sigldu út á haf, því mönnum jarlssonar varð ósýnt um að halda eftir þeim, og tóku þeir að stumra yfir jarlssyni.
Lögðu þeir hann í hvílu og bundu sár hans.
Vitkaðist hann þá og talaði til þeirra og bað þá sigla heim í Svíþjóð og gjörðu þeir svo.
Voru þá Svíar heim komnir, þeir eð flúið höfðu.
Þeir höfðu sagt jarlsson fallinn og var kóngur áhyggjufullur af þeirri fregn.
En er jarlsson kom að landi, fór hann á kóngs fund, og fagnaði kóngur honum vel og spurði tíðinda.
Jarlsson sagði allt sem farið hafði.
Kóngur þakkaði honum fyrir dráp Snæúlfs og tók hann og alla menn hans í hirðlög sín, en varð reiður Svíum sem flýðu og sættu þeir af honum þungum refsingum og fjárútlátum.
Jarlsson hafði misst helming sinna manna, en af Svíum höfðu fallið fimmtíu manns.
Dvaldist jarlsson nú með kóngi í fjögur ár svo ei bar til tíðinda.
Undi hann vel sínu ráði, en þó blöskraði honum þau hin miklu mannblót sem tíðkuðust hjá Svíum.
VI
