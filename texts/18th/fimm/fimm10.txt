Hann fann brátt landsmenn að máli og sagði þeim áform sitt, að hann vildi ílengjast og taka þeirra trú þar í landi.
Þeir kváðu það vel stofnað, og væri honum best að fara á fund yfirvaldanna í Mekka.
Hann sagðist fús til þess og lét búa um skip sitt, en fór með mönnum sínum til borgarinnar Mekka.
Brátt fann hann höfuðsmann staðarins og innti honum áform sitt.
Hann tók því allvel en sagði að lærdómur þeirra mahómetisku trúarbragða væri bæði háleitur og mikill, svo lítið mundi þeim veita af tveimur árum til að geta numið og skilið það nauðsynlegasta.
Kvaðst hann skyldi fá honum kastala einn til að búa í með sínum mönnum, því meðan þeir væru óumskornir mættu þeir ei hafa samneyti með réttum múselmönnum.
Skyldu þeir leigja sér lærða menn til að kenna þeim og undirvísa í Alkóran, eður þeirri mahómetisku Biblíu, en sjálfir yrðu þeir að verja fé til alls þess kostnaðar sem þeir með þyrftu.
Jarlsson kvaðst þetta þekkjast mundi og þakkaði honum höfðinglega tilskipun.
Síðan var honum fenginn lítill kastali og settist hann þar að með mönnum sínum.
Tóku þá lærðir menn daglega að lesa fyrir þeim í Alkóran, og undirvísa þeim í trúnni.
Gekk það ærið misjafnt, því margir af mönnum jarlssonar voru bæði tregir og tornæmir.
Meðal annarra hans manna voru þrír bræður sem hétu Vítus, Rógel og Samson.
Þeir voru hraustir menn og harðir í skapi.
Létu þeir sér illa líka þessa atferð, og lá oft við þeir mundu gjöra upphlaup, en fyrir bæn jarlssonar sefuðust þeir um sinn, og leið svo árið út að ekki bar neitt til tíðinda.
Tyrkjar höfðu þann vana að hafa menn í leyni til að njósna hvað jarlsson og hans menn hjöluðu á kvöldin um það þeir höfðu heyrt og numið þann daginn.
Það var eitt kvöld að jarlssonar menn voru ölvaðir af víni sem þeir höfðu kepft á laun, því Tyrkjum leyfist ei að drekka vín, og engan sterkan drykk utan volgt mýrarvatn.
En sem jarlssonar menn voru um kvöldið komnir til náða tók Vítus til orða og mælti: "Hvað lengi ætlar þú, Dathan, að halda oss í útlegð þessari og láta fylla eyru vor með svo argri djöfulsins villu sem við daglega verðum að heyra?"
Rógel bróðir hans mælti: "Mundu ekki fara af þér leiðindin ef þú kæmist á bak klárnum sem hann Mahómet reið á einni mínútu héðan og til Jerúsalem? Skeiðflöturinn var að sönnu langur, enda fékk klárinn sprettinn vel borgaðan, fyrst honum var heitin hægaganga í himnaríki, og hygg eg fjandinn hafi aldrei spúið slíkri villu meðal manna sem mér heyrist þessi Alkóran vera.
Gegnir það mestu furðu að nokkur þjóð skuli svo vitlaus að vilja trúa svo örgum lygaþvættingi, og ills eina er sá af mér verður sem oss vélaði til soddan þjóðar."
Þá svaraði Samson: "Látum vel yfir meðan svo búið stendur, og tölum ei margt að sinni."
Jarlsson bað þá sem fyrst þagna.
"Er yður", segir hann, "ekki vandara um en sjálfum mér.
Megið þið ætla að þar þið eruð mínir menn muni ykkur ei hæfa að brjótast gegn því sem eg vil vera láta."
Samson ansaði: "Eigi finn eg mér skylt, og ekki þér heldur þarflegt, að eg láti hrinda mér til helvítis fyrir þína skuld.
Skal eitthvað áður verða, því fylgjast munum við bræður að hvað sem upp á kemur." Og við þetta endaði ræðan.
VIII
Allt þetta samtal sögðu njósnarmenn aftur höfuðsmanni staðarins.
Honum þótti það ills viti en kvaðst þó vænta að betur mundi úr ráðast en á horfðist.
Bað hann menn sína að vera blíða við jarlssonar menn og reyna til að ávinna þá með góðu, því ef þeir forsómuðu ei að undirvísa þeim í lærdóminum þá mundi hinn heilagi spámaður Mahómet láta þann kraft fylgja sinni kenningu sem yfirvinni alla þverúð þessara bræðra, og gjörði þá að rétttrúuðum múselmönnum.
Allir hétu að gjöra eftir hans boði, og liðu svo tímar til þess jarlsson og hans menn áttu að yfirheyrast í lærdóminum.
