Var þá gjörð hátíðleg tilreiðsla og þeim öllum stefnt í eitt umgirt pláss.
Jarlsson bað þá sína menn að vera nú sem spakasta, og hvorki tala né gjöra neitt það er óvild kynni að kveikja.
Gengu þeir síðan á mótið.
Var þar kominn mesti grúi manna, þar með þeir heilögu mústí og höfuðsmaður staðarins, sem og svo hafði hið ypparsta prestsembætti á hendi.
Jarlsson gekk þá fyrir hann og mælti: "Með því mínir menn eru margir málstirðir og ei fullnuma orðnir í því arabíska tungumáli vil eg biðja yður, herra, leyfa mér að svara einum fyrir alla mína menn."
Sá æðsti prestur sagði: "Leyfa vil eg þér að framfæra allar ykkar meiningar, en allir verðið þið, hver fyrir sig, að játa höfuðgreinum vorrar trúar áður þér eruð umskornir og fullkomlega innteknir í tölu rétttrúaðra."
Þá jarlsson heyrði umskurnina nefnda var sem hrollur hlypi um allan hans líkama, en menn hans höfðu ei heyrt þetta samtal þeirra.
Hér eftir fóru hinir lærðu að fyrirleggja þeim ýmsar spurningar, en jarlsson svaraði djarft og skýrlega til þeirra allra.
Menn hans þögðu en léttust þó samsinna hans meiningu, því þeir þorðu ekki að yppta óróa á svo fjölmennum fundi.
Nú sem þessari yfirheyrslu var lokið mælti sá æðsti prestur við jarlsson: "Vel hefir þú svarað, og séu þínir menn eins uppfræddir og sjálfur þú þá eruð þið hæfilegir að inntakast í samkundu vorrar kirkju.
Verðið þið þá að tilreiðast undir umskurnina sem framfara skal á þriðja degi hér frá."
Jarlsson mælti: "Gefið oss, herra, viku frest til að undirbúa oss til þeirrar heilögu handtéringar, og leyfið oss að vera í einrúmi á meðan, svo vér með bænahaldi, ölmusugjörðum og smurningu getum tilreitt oss því betur."
Sá æðsti prestur gladdist við þá bón, og kvaðst fús að uppfylla þessa beiðni.
Kvað hann engan svo djarfan vera skyldi að gjöra þeim nokkurt ónæði þenna tíma.
Með það sleit þinginu, og fóru svo allir heim til sinna húsa.
Nú sem jarlsson og hans menn voru komnir til herbergis mælti hann: "Líf vort liggur nú við að þér veitið mér nú öruggt fylgi, því ei eru nema tveir kostir fyrir höndum.
Sá er hinn fyrri, að gangast fúslega undir ólög þeirra, og láta þá eina öllu ráða; hinn er annar, að reyna til að komast með leynd á burt héðan, og til þess tek eg nú að gjörast fúsari, því þó mér lítist ekki Tyrkjatrú svo vond í alla staði er það hreint frá að eg leggi mig undir þessi umskurnarörkumsl."
Honum svaraði Samson og mælti: "Í svo stóran háska hefir þú stofnað oss bræðrum og öllum þínum mönnum að maklegt væri vér veittum þér aðgöngu og dræpum þig, en af því faðir þinn trúði okkur til hollrar fylgdar við þig mun það fyrirfarast að sinni, einkum ef þú leggur allt kapp á að komast héðan með oss alla."
"Við það mun eg leitast eftir megni," segir jarlsson, og gengu þeir svo til hvíldar og sváfu þá nótt í náðum.
IX
Strax um morguninn sem þeir voru klæddir tóku þeir að ráðslaga um sinn efni.
Þá mælti jarlsson: "Ekki sé eg oss önnur ráð en vér tökum oss ferðamannabúning og látumst vera pílagrímar sem vilji reisa til borgarinnar Medína að skoða spámannsins gröf, og verðum vér þá að skipta oss í marga flokka og vera tólf og tólf saman svo vér verðum síður grunaðir."
Vítus gegndi þá máli hans og mælti: "Fjærri er það mínu skapi að vér tvístrum oss í sundur.
Eiga þeir þá hægra með að yfirfalla oss og drepa.
Vil eg heldur vér förum allir saman, og getum vér þá heldur veitt nokkra vörn og fallið heldur með drengskap, því ei þarf þar við að dyljast að hvar sem vér verðum þekktir hér í landi höfum vér engu fyrir að fara nema lífinu, og er oss þá betra að Tyrkjar verði að kaupa það sem dýrast."
Þessu samþykktu báðir bræður hans og margir aðrir.
Þá svaraði jarlsson: "Mér sýnist ómögulegt fyrir oss að geta komist út af staðarportunum svo vér verðum ekki grunaðir."
Samson mælti þá: "Í nótt þá allt fólk er sofnað skulum vér fara að því staðarportinu sem fjærlegast er.
Vér skulum drepa varðmennina og halda svo burt með mesta hraða, ef ske mætti vér gætum flúið inn í Armenía, og erum vér þá hólpnir, en kastala vorum skulum vér læsa sem rammlegast og láta engin vegsummerki sjást að utan, ef ske mætti þeim yrði töf í að rannsaka kastalann."
Þetta ráð líkaði öllum vel og var það fast sett að svo skyldi að fara.
