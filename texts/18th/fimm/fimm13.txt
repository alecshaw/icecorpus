Þá tóku þeir stefnu í suður.

Jarlssyni þótti þeir liðfleiri en hann ætlaði.
Sá hann að á skipinu voru hundrað manns, og þótti honum þeir líkari hermönnum en kaupmönnum.
Fékk hann því á þeim illan grun, en lét þó ei á sér merkja.
Leið svo hin næsta nótt, en morguninn eftir kom Samson á fund jarlssonar og mælti: "Vér erum sviknir, og þeir flytja oss til borgarinnar Mekka, því eg þekki borgarturninn sem nú skýtur upp úr hafi."
Við þessa fregn varð jarlsson óður og reiður og mælti: "Takið vopn ykkar, þú og bræður þínir.
Vér skulum strax hlaupa inn í húsið aftur á skipinu og drepa alla yfirmennina."
 Þeir bræður urðu sem elding og æddu með jarlssyni inn í húsið og drápu þar tíu menn í einu vetfangi.
Urðu Tyrkjar þá varir við upphlaupið og tóku allir til vopna.
Varð nú á skipinu blóðug orusta, en af því jarlsson og hans menn sóttu að með mestu grimmd og kappi féllu Tyrkjar tugum saman.
Þeir bræður Vítus, Rógel og Samson æddu fram og aftur og drápu allt hvað fyrir varð, og svo fór að lyktum að enginn stóð lífs eftir af skipverjum.
Hafði jarlsson þá misst sautján menn en margir voru sárir, og þó mest þeir bræður, því þeir gengu hvað best fram í bardaganum.
En meðan orustan stóð hafði skipið drifið undir landið.
Var þá komið logn og óhægt til burtkomu.
Jarlsson mælti: "Nú skulum vér allir leggjast til bæna og biðja guð um byr.
Skulum vér og strengja það heit að taka allir kristna trú ef vér komumst heilir heim í ríki föður míns."
Vítus mælti: "Það var betur fyrri gjört; þó skal það nú ei afletja."
Síðan lögðust þeir allir fram til bænar og festu með sér þetta heiti, en sem þeir höfðu beðist fyrir um stund rann á blásandi byr.
Undu þeir þá segl við húna og lögðu út á haf.
Komu þeir á þriðja degi til eyjarinnar Sýprus, sem liggur suður undan Sisilía.
Þaðan fylgdust þeir þá mest öðrum skipum til Panfilía og síðan til Frýgía.
Þar urðu þeir að liggja vetrarlegu, en þá voraði héldu þeir aftur af stað og náðu að liðnu sumri með heilu og höldnu til Dalmaría.
Varð Addoníus jarl yfrið feginn heimkomu sonar síns.
Endor bróðir hans fagnaði honum með mestu blíðu.
Varð jarli og bróður hans það mesta gleði efni að Dathan hafði fengið leiða á hinni mahómetisku trú og vildi ei heyra hana nefnda.
Þeim bræðrum Vítus, Rógel og Samsyni þakkaði jarl með mörgum fögrum orðum fyrir drengilega aðstoð og fagrar fortölur sem þeir hefðu veitt syni hans.
Kvaðst hann skyldi auka sóma þeirra, því þeim væri víst að þakka lausn og lagfæring sonar síns.
Settust þeir bræður svo um kyrrt og víkur því frá þeim sagan að sinni.
XI
