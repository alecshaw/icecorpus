Hér næst byrjar frá Símoni að segja.
Hann sigldi sem leiðir lágu austur í Asía og létti ei sinni ferð fyrr en hann kom til Jórsala.
Lagði hann skipi sínu til hafnar og spurðist fyrir um tíðindi í landinu.
Þeim var sagt að gyðingar byggju að sönnu, margir bæði í Jerúsalem og Sýría, en væru þá undirokaðir og plagaðir af yfirgangi Tyrkja og kúgun keisaranna í austur álfum, og þeir sem samlöguðu sig þeim eða tækju þeirra trú undirköstuðu sig foragti og ofsóknum allra þjóða.
Þar með væru gyðingar ótrú, bílífsinnuð og ágjörn, gjálíf og grimm þjóð sem hefði óslökkvandi hatur til hinna kristnu og væru útsetnir til að narra og svíkja aðra.
Þó hefðu þeir lög sín á milli og yfirmenn sem stjórnuðu þeim undirgefnu, en oft væru þó þess á milli tekin af þeim öll ráð og þeir bæði ofsóttir, rændir og reknir úr landi, líka stundum drepnir þúsundum saman.
Jarlssyni þótti þessar fregnir ekki góðar, og menn hans urðu ókvæða við að hann hefði komið þeim á hendur svo vondum lýð.
Jarlsson bað þá hafa þolgæði við, "og mun enn", sagði hann, "nokkuð gott fyrirliggja.
Vil eg halda á fund patríarkans í Jerúsalem og vita hversu fara vill."
Menn hans sögðu hann mundi ráða verða en báðu hann svo til ætla að þeir mundu ei láta kúga sig né þvinga til neinna afarkosta.
Eftir þetta fóru þeir og bjuggu um skip sitt og fóru síðan til borgarinnar Jerúsalem.
Lét þá jarlsson fylgja sér á fund patríarkans í borginni og kvaddi hann virðulega.
Hann tók kveðju Símonar og spurði hvert erindi hann hefði á sinn fund.
Jarlsson kvaðst vilja taka sér bólfestu þar í landi og nema gyðinganna trúarbrögð, af hverra heilagleika sér væri mikið sagt.
Patríarkinn kvað þetta vel stofnað, en hans áform útheimta langan tíma til framkvæmdar, því fyrst yrði guð ekki réttilega dýrkaður né tilbeðinn nema á ebresku tungumáli, svo yrðu þeir allir að læra vel ebreskuna, og nær þeir væru búnir að því yrðu þeir að iðka og yfirfara lögmálið og Móisesbækurnar, líka spámennina og Davíðssálma.
Auk þessara væru setningar sem innifaldar væru í þeim tveimur bókum sem nefndust Miskna og Gemara, hverra helsta inntak aftur væri samandregið í bókina sem kallast Talmúð, sem þeir yrðu allt að nema og vel að rótfesta.
Jarlssyni sýndist þetta allt þungir kostir en þorði þó ei að láta á því bera.
Fóru þeir svo að útvega sér herbergi og annað sem þá nauðsynjaði.
Síðan fengu þeir sér rabbína eður lærimeistara sem skyldi kenna þeim ebreskuna.
Gekk það yfrið tregt og örðuglega, því flestir af mönnum jarlssonar voru bæði tregir og tornæmir, og komust títt í orðaþras og harðar deilur við sína lærimeistara.
Gyðingar sóttu og mikið eftir að plægja þá í öllum kaupum og sölum, svo þá þeir voru búnir að dvelja þar hálft annað ár var uppgenginn mesti partur þeirra fjármuna, því kennsla þeirra og forsorgun varð þeim mjög dýr, svo jarlsson tók nú að iðrast eftir að hann hafði gefið sig á þeirra vald, því hann þóttist sjá að nær þeir væru félausir orðnir mundu gyðingar selja þá í þrældóm, því þó þeir tækju þeirra trú mundu þeir aldrei taka þá í þeirra kynkvíslatölu, og yrðu þeir því að vera sem útlendingar meðal þeirra alla ævi.
XII
Um þessar mundir kom út ströng skipun frá Tyrkjakeisaranum Motavel að allir gyðingar sem ekki vildu trúa Alkóraninum skyldu árlega plagast með stórum sköttum og álögum.
Þeir skyldu jafnan bera um sig leðurbelti svo þeir væru auðþekktir frá öðrum, og eigi skyldu þeir mega ríða öðru en ösnum.
Líka skyldu frá þeim takast öll hefðarembætti og heiðurstitlar.
Af þessu komust gyðingar í mesta foragt hjá öllum þjóðum í austur álfum.
Jarlsson sá þá að verða gyðingur var hið sama sem að verða bitbein og undirlægja allra þjóða.
Hann þóttist nú og hafa séð í Jerúsalem svo mörg líkindi til sanninda hinna kristnu trúarbragða að hugur hans og sinni tók að aðhyllast meir og framar öllu öðru siðu kristinna manna.
Þeir kristnu pílagrímar sem árlega komu til að skoða Krists gröf og aðrar eftirleifar hinnar fyrri Jerúsalem höfðu og sagt honum svo margt af ágirni og vonsku gyðinga að hann efaðist ekkert um að gyðingar vefðust í hinni verstu villu og þrjósku, og væru sjálfir ljósasta bevísing um sannleika hinna kristnu trúarbragða, sem þeir þó mest hötuðu og löstuðu sjálfir.
Hann ásetti sér því að yfirgefa þessa þjóð og halda aftur heim í sitt föðurland, en hann sá að hér var mörg tálman á veginum, því menn hans höfðu tekið mikið fé að láni hjá gyðingum, en höfðu nú ekkert að borga með.
