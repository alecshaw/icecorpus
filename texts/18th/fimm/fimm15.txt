Óttaðist hann því að þeir mundu taka skip þeirra og klæði en reka þá með öllu bersnauða á burtu.
Hann gekk því einn dag fyrir patríarkann og mælti: "Svo er nú mál með vexti, herra, að menn mínir eru í stórum skuldum við yðar þjóð, en hafa ekkert að borga með.
Nú er svo ástatt að kóngurinn í Meden er móðurfaðir minn, svo ef þér viljið leyfa mér að fara á hans fund, mun hann fá mér svo mikið gjald að eg geti ríkulega borgað allar skuldir og alla yðar stóru umsorgun og fyrirhöfn fyrir vorri uppfræðingu.
Mun eg koma sem bráðast aftur, þar eg vil ei tapa yðar hylli né yfirráðum."
Patríarkinn varð glaður við þessi orð og mælti: "Að vísu máttu, son minn, reisa í mínu leyfi, og koma sem fyrst aftur með nógan auð og ágæta dýrgripi.
Verður þú þá velkominn vorri þjóð og færð að búa með oss í friði."
Jarlsson þakkaði honum orð sín og lét menn sína vita hvar komið var.
Urðu þeir hér við yfrið glaðir og fóru að búa skipið til ferðar svo á fjórða degi urðu þeir albúnir.
Kvöddu þeir þá Patríarkann og lærimeistara sína, en þeir báðu þá koma aftur með nógan auð og ríkidæmi.
Síðan létu þeir í haf og byrjaði þeim seint, og urðu þeir oft að bíða byrjar í ýmsum stöðum.
Einn dag er þeir sigldu fram með einu ókenndu landi sáu þeir stóra víkingasnekkju sem lagði frá því sama landi og stefndi í veg fyrir þá, og sem þeir náðu tali þeirra buðu þessir jarlssyni að gefa sig upp og fá sér skipið í höndur.
Jarlsson kvaðst heldur mundi verjast meðan auðið yrði, og spurði hverjir þessir væri.
Þeir kváðust vera sjóvíkingar sem hefði lifað á hernaði í mörg ár, og héti formaður þeirra Ísmael, ættaður úr Frýgía.
Jarlsson bað menn sína taka til vopna og verjast mannlega.
Lögðu þeir síðan borð við borð og byrjaðist snörp orusta.
Ekki sýndist jarlssyni þessir menn svo hraustir né harðfengir sem hann fyrri hafði vonað eftir, og tóku þeir að falla fyrir mönnum hans, en sjálfur yfirmaðurinn Ísmael lét skjóta um sig skjaldborg í lyftingunni.
Ekki höfðu víkingar lengi barist áður þeir vildu leggja frá og flýja, en jarlsson bað menn sína að færa stafnljái í skip þeirra og halda þeim svo föstum, og svo gjörðu þeir.
Gjörði hann síðan upprás á skipið með tuttugu menn og hjuggu þeir á tvær hendur svo víkingar hrundu niður, og hörfuðu þeir þá aftur að lyftingunni sem eftir stóðu.
Jarlsson sótti fast eftir þeim og hjó hvorn að öðrum.
Síðan reif hann skjaldborgina og hjó til Ísmaels og klauf hann í herðar niður.
Stóðu þá eftir fimmtán af víkingum og beiddu þeir sér griða.
Jarlsson sagði þeir mættu grið hafa, en ei kvaðst hann hafa vilja með sér svo dáðlausar lyddur sem þeir væru.
Lét hann svo flytja þá til lands og sleppa þeim þar upp.
Á skipinu fundu þeir mikinn auð og ýmsa hluti.
Höfðu þessir menn haft þann vanda að liggja í vegi fyrir kaupförum og ræna þau, en höfðu aldrei haft manndáð til að berja við dugandis hermenn.
Voru því óvanir orustum og ónýtir til vopna viðskipta.
Hafði jarlsson misst eina fimm menn sína í þessum bardaga en af hinum hafði fallið hálfur sjötti tugur.
Tók hann nú skipið og allan fjárhlut þeirra, skipti mönnum sínum á bæði skipin og sigldi svo í burt þaðan.
XIII
Jarlsson hélt nú sína leið og sigldi svo í fimm daga að ekkert bar til tíðinda.
