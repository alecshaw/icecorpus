Á sjötta deginum komu þeir undir annes sítt.
Þar sáu þeir á einum vogi liggja þrjú skip og tvö stór tjöld á landi.
Jarlsson bað sína menn að leggja skipunum þeim meginn undir nesið sem ekki sæi frá tjöldunum, og gjörðu þeir svo.
Síðan bað hann þá alla taka vopn sín og ganga á land, og er þeir komu upp frá sjónum sáu þeir nýfelldan val á landi, og virtist þeim sem þar hefði fallið yfir hundrað manna.
Þeir gengu þaðan á leið til tjaldanna.
Heyrðu þeir þá í því tjaldinu sem næst þeim var mikið kvein og sárar harmatölur.
Jarlsson gengur að tjaldinu og inn í það.
Sá hann þá að þar liggja fjórtán menn harðlega fjötraðir og á meðal þeirra fögur jómfrú.
Menn þessir voru allir sárir mjög og sumir fallnir í ómegin af blóðrás.
Jarlsson kastar orðum á jómfrúna og spyr um nafn hennar og ástand.
Hún mælti: "Eg heiti María og er dóttir hertogans í Apúlía.
Var eg á skipi með bróður mínum sem Bæring heitir, er hér liggur bundinn og að bana kominn af mæði og sárum.
Fimmtíu vorum við alls í ferðinni og ætluðum að sigla kaupferð til Sikileyjar, en vér hrepptum storm á leiðinni og bar okkur langt af leið þar til oss mættu þessi tvö víkingaskip við þetta nes.
Þeir buðu oss að gefast á sitt vald eða berjast.
Bróðir minn sigldi þá hér að landi og gekk upp með alla sína menn.
Brátt komu víkingar á eftir og fylktu liði.
Höfðu þeir meir en helmingi fleira lið.
Tókst svo orusta og stóð lengi, því okkar menn vörðust vel og felldu marga af víkingum þar til þeir um síðir féllu af sárum og mæði utan bróðir minn og þessir tólf menn sem loksins urðu handteknir þá þeir gátu ei lengur vopnum valdið fyrir mæði.
Eru nú víkingar að binda sár sín og taka hvíld."
Jarlsson mælti: "Þú hefir vel sagt." Síðan gekk hann út og mælti við menn sína: "Vér skulum hlaupa að tjaldi víkinga og höggva það niður á þá og drepa þá alla."
Menn hans voru fúsir til þess og runnu allir í einum svip að tjaldinu, hjuggu og stungu allt hvað fyrir varð.
Hinir voru óviðbúnir, líka margir sárir; gátu þeir því litla vörn veitt og voru allir drepnir.
Eftir það gekk jarlsson aftur í hin tjöldin, leysti alla bandingjana og lét hjúkra þeim særðu.
Bæring var nær að bana kominn af sárum og mæði.
Þó gat jarlsson svo endurnært hann að hann mælti við menn.
Systir hans María gekk að jarlssyni og þakkaði honum með mestu blíðu fyrir þessa svo óvænta hjálp og fagra frelsun.
Lét svo jarlsson rjúfa valinn, jarða þá dauðu og flytja allt herfangið út á skip.
Dvöldu þeir þar kjurrir tvo mánuði og voru þá flestir ferða færir orðnir en sumir algrónir.
Eftir það bjuggust þeir til burtferðar.
Bæring mælti þá við jarlsson: "Af því við systkini og allir vorir menn eigum yðar lífgjöf að þakka og launa, vil eg biðja yður að sigla með okkur heim í Apúlía, því eg get ekki yðar fylgis án verið á leiðinni."
