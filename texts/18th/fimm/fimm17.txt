Jarlsson mælti: "Gjöra mun eg þetta,
en vera má eg mælist til launa áður en líkur."
Bæring svaraði: "Bæði hafið þér verðugleika og eg líka fúsan vilja til þess, að þér fáið alla yðar ósk uppfyllta."
Eftir þetta skiptu þeir mönnum sínum á þessi fimm skip,
létu svo frá landi og lögðu í haf.
Fengu þau hagstæðan byr
og lægðu ei segl fyrr en við Apúlía.
Kemur þá sú fregn fyrir Hinrik hertoga að fimm skip væru þar til hafnar komin.
Sendi hann þá menn til stranda að vita hvaða þjóð þetta væri,
og sem hann fregnar það séu hans eigin börn, gengur hann með öllu sínu liði ofan til hafnar.
Verða þar mestu fagnaðarfundir,
og leiðir hertoginn ferðamenn alla heim á sinn garð
og lætur gjöra fagra veislu móti þeim.
Segir þá Bæring allt af ferðum sínum og hversu hann ætti líf og frelsi að þakka Símoni jarlssyni.
Hertoginn þakkaði þá jarlssyni fagurlega
og mælti: "Kjósið yður sjálfur laun fyrir þessa velgjörð."
Jarlsson mælti: "Auðsén eru mér laun þau er eg mun helst kjósa,
og er það María dóttir yðar."
Hertoginn mælti: "Ekki skal hún af mér undanskilin,
en heyra vil eg hér um svör þeirra systkina."
Þá mælti Bæring: "Þó jarlsson fengi systur mína og allt ríki föður míns sem eg er arfborinn til þá er honum ekki fulllaunaður sinn drengskapur og dýrmæt hjálp."
Jarlsson mælti: "Hafið mikla þökk fyrir ágæt svör,
en hvað segir mín góða María sjálf hér til?"
Hún mælti: "Það þóttist eg finna þá þú sagðir mér dauða víkinganna og leystir af mér fjötrana, að mér mundi ei veita erfitt að unna þér mest allra manna á jörðu,
enda eru það hin minnstu laun sem þú getur fengið fyrir lífgjöfina, þótt eg heiti þér einlægri elsku alla mína lífdaga,
og er þetta mál því auðsóttara að mínu leyti."
Jarlsson þakkaði henni fögur ummæli,
og var svo þetta mál með handsölum staðfest.
Drukku menn nú glaðir þenna dag allt til kvölds
og gengu menn svo til náða.
XIV
Hér eftir lét hertoginn fara að búast við brúðkaupi dóttur sinnar
og var þá stofnuð veglegasta veisla.
Síðan voru hjónin saman vígð og að þessu hófi setið heila viku.
Gaf þá jarlsson í veislulokin mörgum góðar gjafir,
og varð hann mjög vinsæll af örlæti sínu.
Hertoginn bauð honum að taka staðfestu þar í landi,
en jarlsson svaraði: "Hafið þökk, herra, fyrir yðar boð,
en svo var mælt eg skyldi aftur sækja á fund föður míns áður sjö ár væru liðin,
og er nú komið á sjötta ár.
Mun eg dvelja með yður í vetur en halda að vori komanda heim í Dalmaría."
Hertoginn kvað hann skyldi öllu þessu ráða.
Sátu þau hjón þar svo um veturinn.
En er sumarið kom bjó jarlsson þrjú skip til ferðar,
og lét hertogann hlaða þau með dýrmætustu vörur og mikinn auð.
Síðan fylgdu þeir feðgar jarlssyni á skip.
Kvöddu hann og Maríu með mesta kærleika,
og eftir það lét jarlsson í haf.
Byrjaði honum til góðrar hlítar,
og tók hann að miðju sumri höfn við Dalmaría.
En sem Addoníus jarl fregnaði komu hans gekk hann með sonum sínum ofan til sjávar,
og urðu þá blíðir fagnaðarfundir með þeim feðgum.
Tók jarl og synir hans artsamlega á móti Maríu mágkonu sinni.
