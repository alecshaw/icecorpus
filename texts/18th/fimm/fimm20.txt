Jarlsson svaraði: "Ekki mun eg hræðast hann, hundheiðinn víking, og getur Kristur styrkt mig með sínum krafti móti því fóli."
Hertoginn ansaði: "Vel verði þér og þinni góðu trú, og skaltu víst hafa leifi að vera við þenna leik."
Jarlsson varð glaður og þakkaði honum orð sín og leið svo af nóttin.
Strax um morguninn bjuggust menn og riðu út af borginni og þangað sem steinstólpinn var.
Tóku menn þá að ríða að honum og leggja í skjöldinn, en enginn gat lagt í gegnum hann, því flestra stengur annað hvort brotnuðu eða renndu út af skildinum og féllu niður, og er leikur þessi hafði staðið um hríð gjörði Valgautur skeið að stólpanum og lagði stönginni svo fast að broddurinn gekk inn í skjöldinn og stóð þar fastur.
Þegar Remus riddari sér það keyrir hann hestinn sporum og leggur í skjöldinn með svo miklu afli að hann klofnaði ofan í mundriða, en stöng Valgauts varð laus og féll á jörð.
Valgautur varð hér af æfar reiður og mælti: "Ekki er þetta þín frægð, því auðséð er að stöng mín hefir áður klofið skjöldinn og því var þér hægra að leggja í gegnum hann.
Remus svaraði: "Auðvitað er að þú vilt engum frægðar unna utan sjálfum þér, en fleiri kunna að beita sverði og bera skjöld en sjálfur þú.
Valgautur mælti: "Kom þú strax til útreiðar við mig ef þig bilar ei hugur."
Remus ansaði: "Til þess er eg albúinn", og með það ríðast þeir á og lögðu hvor til annars með svo miklu afli að hestur Remusar kiknaði í aftur fótunum og datt flatur á jörð.
Remus spratt upp fimlega, greip sverð sitt og setti á háls hesti Valgauts svo höfuðið tók af og hesturinn féll dauður niður.
Valgautur kom standandi á jörð, reiddi sverð sitt með mikilli reiði og hjó af Remusi höndina vinstri.
Féll þá skjöldur hans á jörð.
Remus hjó til hans og kom sverðið á öxlina og hrökk ofan á handlegginn og tók burt aflvöðvann inn að beini.
Þá varð Valgautur óður og setti sverðið á hálsinn svo höfuðið fauk af bolnum, en Remus féll dauður til jarðar, og þótti þetta mörgum hinn mesti skaði, því bæði hafði maðurinn verið vaskur og vinsæll.
Valgautur gekk þá fyrir hertogann og mælti: "Nú þykir mér, herra, einmælt um það að eg sé frægastur allra þeirra sem hér hafa komið, og þykist eg nú kominn til einkamála við dóttur yðar."
Hertoginn varð hljóður og svaraði engu, en jarlsson var þá nær staddur og mælti: "Ei hafa allir en nú prófað hreysti sína sem hér eru staddir, og vertu ei of veiðibráður til að ætla þér afburðina." Með það setti jarlsson á skeið og lagði sinni stöng í skjöldinn með svo miklu afli að stólpinn brast í sundur og efsti þriðjungurinn féll á jörð.
Hertoginn gladdist mjög hér af og margir fleiri, en Valgautur reiddist og mælti: "Auðséð er að stólpinn hefir áður bilaður verið og þess vegna dottið, en hugsir þú að miklast af þessu þá bíð eg þér einvígi.
Jarlsson mælti: "Svo vel treysti eg mínum frelsara að eg hræðist þig ei, heiðin hundinn, en ekki vil eg níðast á þér særðum, og láttu binda sár þitt og græða og mættu mér svo að viku fresti á þessum sama útreiðarvelli."
Valgautur játaði þessu og við það skildust menn að, og fóru hver til sinna heima, en hertoginn og hans menn fóru til náða og liðu svo tímar fram að ei bar til tíðinda.
XVIII
Þegar nú kom hinn ákveðni útreiðardagur bjó jarlsson sig til hólmstefnunnar, færði sig í góð herklæði með hörðum hjálmi, þykkbryddum skildi og öflugri burtstöng.
Hann hafði góðan hest og glæstan söðul og þannig búinn reið hann út á völlinn.
Litlu síðar kom Valgautur ríðandi, allur brynjaður til handa og fóta.
Hann mælti þá: "Eg mun segja upp hólmgöngulög með oss og skal hvor okkar leysast af hólmi með fimm mörkum gulls sem sár verður."
Jarlsson svaraði: "Engin lögin geng eg við þig, því fyrr vil eg deyja með drengskap en kaupa líf og grið af þér, hundheiðnum þussa, en ef guð gefur mér sigur mun eg kauplaust senda þig til helvítis."
Valgautur reiddist við þessi orð og bað jarlsson verja sig.
Ríðast þeir síðan á og lögðu hvor til annars með miklu afli.
Jarlsson bar hallan skjöldinn undir lagið og skrapp stöngin út af svo Valgautur kastaðist fram á makkann á hestinum.
Jarlsson greip þá í hjálmbönd hans og rykkti honum af baki svo hann féll flatur á jörð.
