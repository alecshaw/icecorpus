Fyrir stuttu fórum vér herferð til Pannónía og tókum þaðan á burt dóttur hertogans er Sigfríður heitir, en drápum hann sjálfan og marga menn aðra.
Hafði Vígharður nú í ráði að giftast henni, en hún vildi ekki samþykkja hans ásetning og er hún geymd í læstu herbergi og kemst hvergi á burt."
Kristófer hertogi mælti: "Sverjið mér trúnaðareiða og þá munuð þið lífi halda."
Þeir voru fúsir til þessa og gjörðu svo.
Síðan leiddu þeir þá bræður inn í garðinn.
Voru þar mörg hús bæði stór og rammbyggileg.
Þeir komu loks að litlu herbergi.
Það var harðlega læst með sterkri járnslá fyrir.
Þeir brutu upp þetta hús og sáu að þar sat á stóli fögur jómfrú.
Þeir heilsuðu henni en hún svaraði fáu og var mjög döpur.
Endor jarlsson gekk til hennar og mælti: "Verið með glöðu geði, því Vígharður er dauður og þér eruð frelsaðar af hans hendi."
Jómfrúin gladdist mjög við þessi orð og mælti: "Vel verði þeim manni sem þessi tíðindi segir, og blessuð veri sú hönd sem það verk vann að drepa Vígharð og hefna föður míns, eða hver er sá maður?"
Endor svaraði: "Það er þessi hertogi, bróðir minn, Kristófer erkibiskup á Kolni á Þýskalandi, sem skildi höfuð hans við bolinn."
Jómfrúin stóð þá upp og féll hertoganum til fóta og þakkaði honum grátandi fyrir þetta frægðarverk.
Hertoginn tók í hönd henni, reisti hana á fætur og mælti: "Ef þér viljið minni umsjá hlýða þá fæ eg yður í varðveislu Endors bróður míns, því eg sé að svo mun honum best líka."
Jómfrúin kvaðst þeirra forsjá fegin hlýða vilja.
Eftir það fóru þeir að kanna öll herbergi og fundu þeir í þeim mikil auðæfi og marga dýrgripi.
Lét Hertoginn flytja til skipa allt hvað fémætast var.
Valdi hann síðan af eyjarmönnum tvö hundruð ungra manna en gaf eyjuna í vald hinna sem afgangs voru, hér um þrjú hundruð manna að tölu.
Þar voru og sjötíu kvenmenn sem hann lét eftir verða, en hin áðurnefndu tvö hundruð tók hann í sitt föruneyti.
Héldu þeir svo til skipa og fóru sína leið.
Segir nú ei af þeirra ferð fyrr en þeir tóku höfn í Persía og var það skammt frá borginni Blakk.
Hertogi Kristófer lét strax flytja liðið í land og reisa herbúðir.
Voru þeir allan daginn og nóttina í því starfi.
Þar eftir mælti hertoginn við Desilíus: "Þú skalt taka með þér þrjátíu hrausta menn og fara heim til borgar og segja höfðingja staðarins að við bræður bjóðum honum til bardaga strax á morgun, utan hann gefi bróður okkar Abel strax lausan og gjaldi pund af kláru gulli fyrir hvert ár sem hann hefir honum hér nauðugum haldið, annars munum vér eyða landið með oddi og egg, og brenna þeirra borg að björtu báli."
Desilíus var fús til þessa og hélt til borgar með þessa menn.
Gekk hann inn í höllina fyrir Arkimagum og mælti: "Hér er við land kominn sá frægi hertogi Kristófer, erkibiskup til Kolni, og bræður hans þrír, synir Addoníusar jarls af Dalmaría.
Hafa þeir tíu þúsundir vopnaðra hermanna og bjóða yður til bardaga strax á morgun, utan þér viljið senda þeim án dvalar Abel bróður þeirra og gjalda þeim pund af kláru gulli fyrir hvert ár sem hann hefir í haldi verið hjá yður.
Hafa þeir bræður harðfengt lið og eru sjálfir mestu kappar, og munu því brátt láta eld og sverð geisa yfir þetta land ef ei er gjörður þeirra vilji í öllu."
Við þessi orð varð Arkimagus bæði hræddur og reiður og mælti: "Taki menn þenna fóla og drepið hann og alla hans fylgjara!"
