Desilíus brá sverði og mælti: "Vel gjörir þú ef þú lofar mér að slökkva bræði mína í blóði nokkurra landsmanna, því á þeim hefi eg að hefna félaga minna, og vil eg þér hraðið yður til þessa verks, því mér þykir best sem fyrst að geta slíðrað sverð mitt í hausum yðrum og þannig leggja að velli þessa lands illþýði!"
XXIII
Í þessu bili kom Abel þar að og mælti: "Gjörið svo vel, herra, að beita ei óvinfengi né hörku móti þessum mönnum, því það verður eyðilegging alls þessa ríkis og líka yðar lífs og margra annarra.
Sendið mig heldur á fund bræðra minna og skal eg reyna til að koma á sættum meðal yðar."
Arkimagus sefaðist þá við þessi orð og bað hann fylgja sendimönnum til strandar og gjörði hann svo.
Hitti Abel nú bræður sína og varð þar mesti fagnaðarfundur með þeim öllum.
Abel tók þá til orða og mælti: "Arkimagus sendi mig til að bera sáttmál á millum yðar.
Er það mitt ráð að þér haldið heim að borg með allan yðar liðsafla.
Mun þeim þá heldur skjóta skelk í brjóst, og því gjörast fúsari að gangast undir yðar skilmála."
Þeir bræður létu nú allan herinn vopnast og ganga svo með fylktu liði heim að borginni.
Urðu margir hræddir að sjá þenna mikla her sem geystist að borginni.
Arkimagus sjálfur varð skelkaður af þessum hermannagrúa.
Skipaði hann að láta öll port borgarinnar opin standa og bauð að taka sem best móti hernum.
Sjálfur gekk hann á móti þeim með allri auðmýkt og heilsaði þeim bræðrum með kurteisi og vináttu, bjóðandi þeim til hallar.
Þá mælti Kristófer hertogi: "Vita vil eg áður hvort þér játið því sáttaboði sem Desilíus bar fyrir yður."
Arkimagus svaraði: "Þér skuluð einir ráða oss í millum," og upp á það tóku þeir höndum saman.
Síðan settust þeir að drykkju og sátu við hana allt fram á nótt, en fóru svo til náða og sváfu af nóttina.
Um morguninn gengu þeir bræður á málstefnu við Arkimagus.
Voru þá útvegnar þær áðurnefndu bætur — fimm pund af skíru gulli, en tvö pund gaf hertoginn upp fyrir bænastað Abels.
Bjóst hann nú til ferðar með bræðrum sínum og gladdist mjög af að losast úr þessari útlegð.
Kvöddu þeir svo Arkimagus og allan borgarlýð, héldu til strandar, sviptu herbúðum og lögðu frá landi.
Gekk þeim reisan vel og lentu við Dalmaría að liðnu sumri.
Addoníus jarl varð yfrið feginn komu þeirra bræðra og gjörði á móti þeim fagnaðarveislu.
Gladdist hann mest af því að synir hans snerust frá sinni trúarbragðavillu.
Hann mælti því til þeirra einn dag: "Nú hefir sú ólygna kennslumóðir reynslan sannfært ykkur þar um að engin trúarbrögð eru eins dýrmæt og heilladrjúg sem hin kristnu.
Því skulum vér þau allir aðhyllast, tigna þau og virða alla vora ævi.
Vil eg biðja Kristófer son minn að senda mér kennimann úr sínu erkibiskupsdæmi til að fræða og styrkja mig og minn undirlýð í þeim kristilega lærdómi."
Hertoginn kvaðst svo gjöra mundi og undu nú allir vel við þessi málalok.
Sátu þeir bræður allir heilan mánuð með jarli, en eftir það tóku þeir að gjöra ráð sín sem enn mun sagt verða.
XXIV
