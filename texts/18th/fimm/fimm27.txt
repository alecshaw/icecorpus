Það var einn dag að Kristófer hertogi talaði við föður sinn og þá bræður sína:
"Nú er tími til kominn að við bræður hættum herferðum og setjumst að eignum vorum.
Vil eg því láta yður heyra mína tilskipun, sem er þessi:
Endor bróðir minn skal eignast Sigfríði.
Er hún arfborinn að hertogadæmi í Pannónía,
og sest hann þar til stjórnar.
Símon með Maríu, sinni frú, erfir helming ríkis í Apúlía mót bróðir hennar Bæring,
og fer hann þangað.
Abel skal eignast Dýrunni, systur konu minnar,
og þar með gef eg honum hertogadæmið í Kúrlandi,
en eg mun setjast sem erkibiskup að í Kolni.
Loksins skal Dathan bróðir minn vera til landgæslu með föður sínum meðan hann er lífs en eignast að fullu vora föðurleifð þá hann er látinn."
Þeir bræður sögðust vel ánægðir vera með þessa ráðstöfun
og þökkuðu Kristófer sín orð.
Tóku þeir síðan að búa sig til burtferðar.
Sigldi þá Endor norður í Pannónía
og settist þar að landstjórn
og getur hans ei framar í þessari sögu.
Símon fór heim til Apúlía.
Varð Hinrik hertogi og María kona hans mjög fegin hans komu.
Var þá Bæring farinn úr landi og til Sikileyjar að biðja dóttur Vilhjálms kóngs sér til handa er Dórótea hét,
og var því máli vel svarað.
Kom Bæring heim viku síðar,
en Símon bað hann þá, föður sinn og mág að sækja brúðkaup sitt til Sikileyjar
og gjörðu þeir svo.
Tók Vilhjálmur kóngur þeim með allri blíðu.
Var síðan haldið brúðkaup þeirra hjóna
og að þeirri veislu gaf Bæring Símoni mági sínum allt ríkið í Apúlía,
en hann settist um kyrrt í Sikiley.
Sigldu þeir Hinrik hertogi og Símon aftur heim í sitt ríki eftir veisluna
og skildu með kærleikum við kóng og Bæring.
Lifði hertoginn þar eftir fjögur ár,
en eftir hann látinn varð Símon hertogi í Apúlía
og þótti góður höfðingi
og hefir þessi saga ei meira af honum að segja.
Eftir burtför þessara bræðra sinna tóku þeir Kristófer og Abel að búast til ferðar.
Kvöddu þeir föður sinn og Dathan bróður sinn,
létu svo í haf
og sigldu góðan byr til Þýskalands
og tóku höfn nálægt Brandenborg.
Friðrik hertogi og Signý urðu stórlega fegin heimkomu Kristófers
og gjörðu fagra veislu móti honum.
Stóð það fagnaðarhóf yfir heila viku.
Það var einn dag að Kristófer stóð upp og bað sér hljóðs.
Hann mælti þá við Friðrik hertoga: "Þér hafið, herra, auðsýnt mér slíka náð og góðvild að eg á engum manni á jörðu jafn mikið gott að þakka sem yður.
Hefi eg því fulla orsök til að vænta góðs af yðar hendi,
og því bið eg yður nú að gifta dóttur yðar Dýrunni bróður mínum Abel, sem er maður vænn og vaskur.
Vil eg þá með yðar leyfi gefa honum hertogadæmið í Kúrlandi, en eg mun setjast að mínu erkibiskupsdæmi í Kolni svo eg geti sem best styrkt hina kristnu trú og þjónað þeim sanna guði með helgum lifnaði meðan eg er lífs.
Getur þá sonur yðar Felix notið föðurleifðar sinnar með friði."
Hertoginn mælti: "Eg hefi áður reynt að þín ráð horfa ætíð til góðs og þeim fylgir heill og farsæld,
því skal þetta allt vera eftir þinni vild."
Kristófer þakkaði hertoganum með mörgum fögrum orðum sína velgjörð og gæsku.
Eftir það tók hann af sér hjálminn, brynjuna, skjöldinn og sverðið
og gaf það allt Felix mági sínum,
en færði sig aftur í erkibiskupsbúning
og setti mítur á höfuð sér.
Nú var búist við brúðkaupi Abels og boðið öllu stórmenni, vígslan gjörð og veislan haldin með rausn og gleði heila viku.
