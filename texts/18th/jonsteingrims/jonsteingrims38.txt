Hann tekur mér fyrst vel og spyr mig hvort eg sé kominn vegna Jóns stjúpsonar míns með þá reikninga og rigtugheit sem hann hafi begært af mér.
Eg neita því þar Jón hafi tekið feil að selja honum eign bróður síns og þar hann sé óðalborinn til eignarinnar ætli eg að leitast við að fá peninga að innleysa jörðina honum til nota áður en þessu flasi Jóns verði opinberlega þinglýst.
Bið hann láta mig nú vita hvonær hann sé til þings væntanlegur, eg vilja þá vera þar til staðar.
Hann segir: „Að vikufresti og vertu þar þá til staðar.“
Fór nú að dressast öll gúnst hans og vinfengi.
Eg beið hans svo þar í viku en hann kom aldrei sjálfur en hafði þar njósnara hvað þingi liði.
Og þá ei formerktist að meir væri eftir en einn laugardagur sendir hann Guðna son sinn, sem var orðinn hans adjunctus, með sína sýslureikninga og lætur þar með lesa upp í lögréttu, á móti loforði sínu við mig, allar skuldir og samninga milli Jóns og hans, yfirlýsir eign sinni á Reynir og forboði til mín að handla nokkuð framar með hann.
Var nú varla nokkur á þingi, er ei vorkennti mér og kenndi í brjósti um mig, fyrir utan vissa öfundarmenn.
Eg fór í eitt mitt visst afvikið bænarpláss og bað þar guð um hjálp: Að því gjörðu gekk eg um þing (P:160) og falaði peningalán, bæði hjá frændum hans og öðrum, en svo sneri guð hjörtum manna að hjálpa mér að eg hafði fengið um kvöldið til láns 400 rd.
Vildi enn það til lukku að upp vantaði að segja einn dóm að lögréttunnar sökum var ekki lokið hvar fyrir eg á mánudaginn fór í lögréttu, hrópaði þar upp sýslumann, bauð fram peningana, bauð þá Guðna með vottum svo vildi hann ei taka við þeim síns föðurs vegna, afsakaði eg mig framar að betala þá skuld.
Og þá hann hafði við peningunum tekið gjörði eg sama forboð til sýslumanns, sem hann hafði áður gjört til mín, svo hann átti ei Reynir nema tvær nætur.
Glöddust nú allir góðviljaðir yfir því hvorsu guð setti niður hroka og ágirnd hans og stóð með mér móti hans þanka.
Svo yfirlýsti eg í lögréttu að eytt væri allt góss Jóns, sem undir minni hendi var, og annað proclama sendi eg út að birta fyrir hæðstarétti að enginn forgripi sig á því að lána honum framar því svo var eg búinn að yfirleggja eigur hans, að eg sá hann varð mér skuldugur yfir 200 rd. er eg kunni ekkert fyrir að uppbera.
