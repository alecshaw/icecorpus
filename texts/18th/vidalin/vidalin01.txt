Á trinitatis hátíð.
Guðspjallið, Jóh. 3. kap.
Í þann tíma, var þar einn maður af fariseunum, Nikodemus að nafni, einn höfðingi gyðinga.
Hann kom til Jesú á náttarþeli, og sagði til hans: Rabbí, vér vitum að þú ert einn lærimeistari kominn af guði, því enginn getur gjört þau teikn sem þú gjörir, utan guð sé með honum.
Jesús svaraði og sagði til hans.
Sannlega, sannlega segi eg þér, það enginn nema hann, sá eð fæðist að nýju, fær að sjá guðs ríki.
Nikodemus sagði til hans.
Hvernig má maðurinn endurfæðast þá hann er gamall? Hvort getur hann horfið aftur í sinnar móður kvið, og fæðst svo að nýju? Jesús svaraði.
Sannlega, sannlega segi eg þér, nema það nokkur verði endurfæddur út af nafni og anda, þá kann hann ekki inn að ganga í guðs ríki.
Hvað af holdi er fætt, það er hold.
En hvað af andanum er fætt, það er andi.
Undrast þú ekki, að eg sagði þér, að yður byrjar að fæðast að nýju.
Vindurinn blæs hvar er hann vill, og þú heyrir hans þyt, en eigi veist þú hvaðan hann kemur, eða hvert hann fer.
Svo er og sérhver af andanum fæddur.
Nikodemus svaraði og sagði til hans.
Hvernig má þetta ske? Jesús svaraði honum, og sagði.
Ertu einn meistari í Ísrael, og veist ekki þetta? Sannlega, sannlega segi eg þér, að vér segjum það vér vitum, og vitnum hvað vér séð höfum, og vorn vitnisburð meðtakið þér ekki.
Hafi eg sagt yður jarðneska hluti, og þér trúið ekki, hvernig munuð þér þá trúa, ef eg segði yður himneska hluti? Enginn uppstígur til himins, utan sá sem ofan sté af himni, mannsins sonur, sá sem er á himni.
Og svo sem Móses upphóf höggorminn á eyðimörkenni, líka svo byrjar mannsins syni upp að hefjast, svo að allir þeir sem á hann trúa, fortapist eigi, heldur að þeir hafi eilíft líf.
Exordium.
Mikil var blindni heiðingjanna forðum daga í guðs dýrkan.
Hinir vísustu af þeim sögðu, að eitt mikið ríki kynni ekki lengi að standa fyrir utan einvalds dæmi, þó sköpuðu þeir sér ótal guði til að stjórna allri veröldunni, svo sem einn væri ekki fær um að ráða fyrir því, er þeir þó af náttúrunnar ljósi þekkja máttu, að hann sjálfur skapað hefði, og svo að þeir á einhvern hátt fengju smíðað sér einvalds dæmi í heiminum, þá trúði þeir að einn væri þeirra mestur sá eð öðrum stjórnaði, átti þó slíkt að vera eftir mannlegum plagsið, svo að hann þurfti þeirra við á stundum, eins og Agamemnon sinna undir-konunga, þótt hann héti hjá Grikkjum konunganna konungur.
Þegar eg athuga þetta, þá kemur mér í hug það sem Pálus skrifar, 1.
Kór. 3.
að speki veraldar þessarar sé heimska hjá guði, og undir eins brennur mitt hjarta í mér af elskunni til míns skapara, að hann hefur opin berað oss sínum vesælingum, það sem hulið var fyrir spekingum og vitringum, þar vér trúum á einn guð þrennan í einingu og einan í þrenningu, hver eð einkis við þarf, en allir hans, og er sjálfráði allra hluta bæði á himni og jörðu, svo sem Davíð segir í psalm. 115.
vor guð er á himnum, og gjörir hvað honum líkar.
Þessarar háleitu guðdómsins þrenningar veglega hátíð eigum vér nú í dag að halda, á hverri oss verður predikað það evangelium sem innibindur þá helstu velgjörninga er faðir, sonur og heilagur andi hafa veitt oss syndugum mönnum til miskunnar, það er endurgetningin og endurlausnin, af hverjum allt annað hangir sem hinn náðugi guð vill láta oss þjóna til sáluhjálpar.
Um sjálfa hlutina hefi eg áður í þessari bók víða talað, en það er merkilegt í þessu guðspjalli, að hér kemur einn höfðingi gyðinga, einn meistari í Ísrael til að læra þessa himnesku fræði af honum sem til þess var sendur úr föðursins skauti, að opinbera hana syndugum mönnum.
Því viljum vér nú hér af athuga einn fróman en þó fávísan lærisvein, og undir eins einn góðan og svo alvísan meistara, með þeim lærdómum er þeirra samtal með sér færir.
Styrk oss til þessa verks góði guð með náð þíns anda, fyrir sonarins forþénustu, amen.
