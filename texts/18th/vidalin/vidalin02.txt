Útleggingin.
Þar var einn maður af faríseunum segir textinn: Hvílíkan vitnisburð drottinn gefur þessum flokk má allvíða sjá í guðspjallamannanna bókum, og þó ekki síst hjá Matth. 23. kap.
hvar hann meðal annars kallar þá eitur-orma og nöðru-kyn, þó fannst þessi guðhræddi maður meðal þeirra.
Það orð stendur stöðugt um ævi, að þekkir guð þá sem hans eru, segir postulinn.
Lær það af þessa góða manns dæmi, kristinn maður, að ei samlagir þú þig vondri veröldu þessari, þótt þú hljótir í henni að lifa.
Þar var þó einn Abraham í Gerar, einn Lot í Sóðóma, einn Hobadia í Akhabs húsi, einn Símeon, einn Zakharias, þessi Nikodemus og Jósef af Arimathia á Kristí dögum, hverjir hinir síðustu tveir ekki samþykktust gyðingum í lífláti drottins, Lúk. 23.
Svo varið yður og, börn mín, þér sem lifið í hrekkvísri öld þessari meðal vor, en viljið þó drottin óttast, að ekki dragið þér ok með henni, svo þér ei meðtakið af hinnar plágum, heldur skínið svo sem ljós í myrkvum stað á meðal þessarar prettvísu kyn-slóðar, og treystið því að sú alvolduga bæn er frelsarinn beiðdi fyrir sínum lærisveinum, hún nær og til yðar, ef þér óttist guð, þar hann sagði: Jóh. 17.
Eg bið þig faðir, ekki að þú takir þá burt úr heiminum, heldur að þú varðveitir þá fyrir hinum vonda.
Sjórinn er saltur, en fiskarnir sem þar inni lifa, þeir eru þó ekki saltir.
Svo eiga guðs börn að vakta sig fyrir spillingu þeirri sem í heiminum er af girndinni, svo sem Pétur að orði kemst, þótt þau verði að synda í gegnum þenna fúla damm, á meðan guð vill reyna þau með því að horfa uppá alla þá óhæfu sem þar inni framin verður.
Þessi maður var einn höfðingi gyðinga, án efa eitt af þeim 70 öldungum þess mikla ráðs, samt var honum svo mjög gefið um velferð sálar sinnar, að hann þóktist ekki of-góður til að læra af Jesú, hvern hans lagsmenn kölluðu vín-svelg, vin tollheimtumanna og bersyndugra.
Hvað gjöra þeir hér á mót er sig kalla höfðingja meðal vor? Og eru þó vesælingar að reikna hjá Nikodemo, eg voga að segja, þeir vita ekki sumir hvað þeir eiga að trúa, fræðin hafa þeir lært að sönnu, en eg þekki þá sem ekki skilja öllu meir í þeim heldur en geldingur drottningarinnar Kandakes í spádómi Jesaja, en hvert þeir eru svo leiði tamir til að láta sér undirvísa svo sem hann var, þegar Filippus til hans kom, Akt. 8.
Það bið eg þá að hugleiða sem jafnvel hata sína sálusorgara fyrir heilsusamlegar kenningar, og þótt sumir af þeim megi vita að nokkru leyti, hvað þeir eiga að trúa og gjöra, þá mega þeir þó ekki sannleikann heyra af prestsins munni reiðilaust, meðan hann þegir yfir lýtum þeirra og skömmum, þá er hann guðs engill, en tali hann um nokkra óhlutvendni, þá sturlar hann Ísrael eins og Elías, 1.
Reg. 18.
Hann skýst undir Kaldeos eins og Jeremias, Jer. 37.
og verður allt til saka fundið.
Guð betri þessa tíma.
Talið það sem oss er þóknanlegt sögðu júðar forðum, sú öld er aftur komin.
Spádómur st.
Páls er rættur, þeir samanhrúga sér lærindum eftir því sem eyrun klæja.
Menn láta svo dátt að löstum sínum eins og móðir að einasta syni, jafnvel þótt þeir séu bæði margir og ljótir.
Menn elska sinn eiginn þrekk eins og sjáaldur auga síns, svo eru menn viðkvæmir nær hann snertur er, svo sem væru það sár, og að mestu leyti eru vorir höfðingjar svo lyndir eins og Jóakim konungur, þá hans þénari júði hafði lesið honum þrjú eða fjögur blöð af spádómi Jeremia, þá skar hann bókina í sundur og kastaði henni í eldinn, Jer. 36.
Eg ætla þá einu gilti þótt allar bækur væri brenndar sem hljóða um guðs ótta, og allir munnar tilbyrgðir sem þar um tala.
Nikodemus kom til Jesú á náttar-þeli, án efa fyrir ótta sakir eins og Jósef af Arimathia, er var heimugligur Kristí lærisveinn sökum hræðslu við gyðinga, Jóh. 19.
Veikleiki fannst nokkur hjá þessum góðu mönnum í slíku, og þó var það upphaf til þeirra hjálpræðis.
En þú sem engan þarft að óttast í því að fylgja Kristo eftir, tak þér dæmi af Nikodemo í því að vilja læra af honum, og þeim sem hann hefur í sinn stað sett, en ekki í því að forðast veröldina að slíku, það er auðráðið af samtali drottins við hann, að hann hefur ekki verið mjög fróður í kristindóminum, þegar hann fyrst kom, en ekki varði það lengi, þar til hann vogaði að forsvara Kristum berlega í ráðinu, er hann sagði: Dæmir nokkuð vort lögmál manninn nema hann sé áður heyrður, Jóh. 7.
Og mátti heyra þar fyrir: Ert þú og orðinn Galileus? sem var hin mesta smán meðal gyðinga.
Það mátti sýnast að úti væri með Krist, þegar hann var svo sem illræðis-maður til dauða dæmdur og á gálgann uppfestur, hvar hann lét sitt saklausa líf, ekki er líklegt að þeir Jósef muni hafa verið fróðari um upprisuna heldur en lærisveinarnir, samt voguðu þeir að greftra hann, og vörðu þar til fémunum sínum.
Svo er guð kröftugur í góðum vilja þótt veikur sé, en þú sem orðinn ert sannfróður um dýrð drottins í hans upprisu, og veist að hann situr til kraftarins hægri handar, breyt eftir Nikodemo í þessu, og lát þér einkis mál svo skylt vera, að þú afrækist rétt að gjöra, lát enga veraldar magt svo ofbjóða þér, að þú í minnsta máta skerðir dýrð þíns guðs í því að fremja það eftir mannanna boði sem hann bannað hefur.
Ó hversu fávísir og ónýtir eru allir þeir eð kalla sig óhulta nær þeir gjöra allt hvað hinn voldugi býður þeim, heyri þeir hvað drottinn segir fyrir munn Zofoniae, kap. 1.
