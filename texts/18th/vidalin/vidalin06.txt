Allir þeir eð litu þann eirorminn, sem Móses uppfesti, þeir urðu læknaðir af eitur-orma bitinu.
Þú minn herra Jesú ert á tréð upphafinn, svo að allir þeir eð þig líta trúarinnar augum þeir verði læknaðir af því biti, er hinn slægi höggormur djöfullinn beit vora fyrstu móður með, og oss síðan daglega bítur, því segir hér og í guðspjallinu: Svo byrjar mannsins syni upp að hefjast, svo að allir þeir sem á hann trúa fyrirfarist ekki, heldur hafi eilíft líf.
Þú hefur sagt, drottinn minn, ef eg upphafinn verð mun eg draga alla til mín, Jóh. 12.
Það er ekki gyðinga einasta, heldur alla þá af öllum þjóðum, sem þinn faðir hefur þér gefið.
Svo drag oss þá, herra Jesú, sem búum í þessu fátæka landi, hverja þú eins vel leyst hefur með þínu dýrmæta blóði og aðrar þjóðir, drag oss segi eg undir þinn kross, ef þér svo líkar, já, uppá krossinn með þér, ef það má til þinnar dýrðar gagna og vorrar sáluhjálpar.
Það er oss fyrir minnstu þínum minnstu vesælingum, vér vitum þú sagðir við gyðinga, þegar þér hafið mannsins son upphafið, þá munuð þér þekkja að eg em hann, Jóh. 8.
því trúum vér að þú ert, drottinn minn, að sigruðum dauða, djöfli og helvíti yfir alla himna hafinn í þína dýrð til að búa oss þar vist í þíns föðurs húsi.
Drag oss þangað með þér, ó herra Jesú, svo að hvar sem þú ert þar megi og þínir þénarar vera, þér með föður og heilögum anda, sé vald, heiður, dýrð og kraftur, þú háleita guðdómsins þrenning um aldir alda amen.
Fyrsta sunnudag eftir trinitatis.
Guðspjallið, Lúk. 16. kap.
Í þann tíma.
Jesús sagði til faríseanna.
Þar var einn ríkur mann, sem klæddist pelli og purpura, og lifði hvern dag í vellystingum praktuglega.
Og þar var einn þurfamaður Lazarus að nafni, hver eð úti lá fyrir hans dyrum, fullur kauna, hann girntist að seðja sig af þeim molum, sem féllu af borði hins ríka.
Þá komu hundar og sleiktu hans sár.
En svo skeði, að hinn volaði andaðist, og varð borinn af englunum í faðm Abrahams.
En hinn ríki andaðist líka, og var greftraður.
En sem hann var í helvíti og kvölunum, hóf hann upp sín augu, leit Abraham álengdar, og Lazarum í faðmi hans.
Því kallaði hann og sagði: Ó faðir Abraham miskunna þú mér, og send Lazarum hingað, að hann drepi hinu fremsta síns fingurs í vatn, og kæli tungu mína, því eg kvelst í þessum loga.
Og Abraham sagði til hans: Sonur, hugleið þú, að þú meðtókst hið góða í lífi þínu og Lazarus líka hið vonda, því hlýtur hann nú að huggast en þú að kveljast.
Fram yfir allt þetta, er á millum vor og yðar, mikið djúp staðfest, svo að þeir sem héðan vilja fara til yðar, geta það ei, og eigi þeir heldur þaðan frá yður, upp til vor komist.
Og hann sagði þá.
Eg bið þig faðir, að þú sendir hann í míns föðurs hús, því að eg hefi fimm bræður, það hann skýri þeim frá, svo að eigi komi þeir í þennan kvalastað.
Og Abraham sagði til hans: Þeir hafa Mósen og spámennina, heyri þeir þeim.
En hann sagði: Nei faðir Abraham, heldur ef nokkur framliðinna færi til þeirra, þá mundu þeir iðran gjöra.
En hann svaraði honum: Ef að þeir heyra ekki Móse og spámönnunum, þá munu þeir ekki heldur trúa þó að nokkur framliðinn upprísi.
Exordium.
Vilji yður auður til, þá hengið ekki hjartað þar við, segir Davíð, Psalm. 61.
Ekki fordæmir hann auðinn í sjálfum sér, heldur ofmikla elsku á honum.
Ríkdómurinn er góður þeim er rétt kann að brúka hann.
