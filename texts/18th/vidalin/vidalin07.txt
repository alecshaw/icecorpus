Auður er afl þeirra hluta sem gjöra skal, segir Cicero.
Örlátur maður félaus, hann er eins og einn kappi vopnlaus.
Ekkjan sú er lagði einn pening í guðs kistuna, hún lagði að sönnu meira en allir hinir ríku, því hún gaf af fátækt sinni, en hefðu þeir eins mikið gefið af sinni auðlegð, eftir því sem tala rann til, þá mundi það og af drottni ekki síður vel hafa þegið verið.
Væri ríkdómurinn ekki guðs blessan, þá mundi hann ekki hafa heitið honum til launa sínum elskendum, er varðveita hans boðorð, og ekki sæmt ástvini sína þar með.
Abraham, Ísak, Jakob, Jósef, Barzelai, hin sunamiska, Jósef af Arimathia, og aðrir miklu fleiri voru ríkismenn og þó guðs vinir kallaðir, eru því auðæfin stór ást-gjöf drottins, því segir Salómon, Prov. 10.
að blessan drottins gjöri ríka, og hörmungin muni ei nálgast þá, þau eru réttvísum manni til mikils heiðurs, því segir hann en þá aftur, Prov. 14.
auðæfi hins vísa eru hans kóróna, með þeim kunnum vér löndum og lýðum að hjálpa, með þeim fáum vér sett börn vor og náunga til mennta og mann-kosta, með þeim kunnum vér að bjarga náunganum í sinni angist, með þeim getum vér aflað oss fé-sjóða á himnum, ef vér stundum eftir að vera ríkir í góðum verkum, 1.
Tím. 6.
svo þeir meðtaki oss í eilífar tjaldbúðir, er vér gjörum gott þar af í sannri trú og í guðs nafni, hvar fyrir að sá eð fátækum gefur hann lánar drottni og hafa menn aldrei betur varið fé sínu.
Svo eru nú auðæfin stórt guðs lán og hans elsku merki, nær þau réttfengin eru og rétt brúkuð, en svo sem þau eru hinum frómu og réttvísu til mikils heiðurs, svo eru þau og hinum óguðlega og ágjarna næsta óþörf og skaðsamlig, því segir drottinn, að ranglætisins fé-sjóðir séu eldur í húsinu, já þótt einn sé vel kominn að auð sínum, en brúkar hann þó guði til styggðar, til óhófs og metnaðar, til að undirþrykkja hinn vesæla og lítilmagnann, og heldur honum til okurs, og inni fyrir verkamanninum, og hinum fátæka, sem guð hefur skipað að ala, þá er hann bölvaninni undirorpinn, þess getur hinn vísi með þessum orðum: Sá eð prettar hina réttlátu á vondum vegi, hann mun í sinni glötun hrapa, og hinir einföldu munu eignast hans góss.
Já svoddan auðlegð er hverju volæði argari, svo það er kóngdómur að fara á vonar-völ alla ævi sína hjá svoddan ríkdómi.
Í þessa dags evangelio verða oss fyrir sjónir settir tveir menn, einn ríkur, annar fátækur.
Vér viljum í guðs nafni skoða 1.
dæmi hins ríka, og svo hans afdrif. 2.
hins fátæka og svo hans endalok.
Þú góði guð sem alleina ríkur ert, hjálpa oss með ríkdómi náðar þinnar að gjöra þetta verk í þínum ótta fyrir Jesúm Kristum, amen.
Útleggingin.
Þar var einn ríkur maður, segir textinn.
Ríkdómurinn kann engum af sjálfum sér að banna inn í himnaríki, svo sem í innganginum sagt er, því sjáum vér og í guðspjallinu hinn fátæka Lazarum í skauti hins ríka Abrahams.
Tökum vanbrúkunina í burt, og mun auðurinn ekki skaða, gjörumst ríkir í góðum verkum, og mun það nokkuð til himnaríkis gagna, en það vantaði þenna ríka mann.
Hann klæddist pelli og purpura, segir textinn.
Pell var einn vefnaður forkunnar vænn og gullvægur haldinn, hann er nú ekki að fá í heiminum, sama er um purpurann að segja, það var einn litur forkostuligur tilbúinn úr skel-fiskjar blóði, og er nú ekki að finna í veröldinni.
Hvorttveggja þetta var konunga búnaður og annarra höfðingja, og leyfðist ei múgamönnum að bera.
Þannig var Aronis búnaður, og höfuð-presta gyðinga, Exod. 28.
Svo var Jósef klæddur, Gen. 41.
Þetta skart bar Daníel, Dan. 5.
Þannig var Mardokheus búinn, Est. 8.
En um þenna ríka mann stendur ekki í guðspjallinu, að hann hafi nokkur þess háttar maður verið, það er og ekki líklegt, því frelsarinn mundi ei hafa til þess tekið, að hann hefði svo verið í skart búinn, hefði hann verið höfðingi nokkur, þeim er sómt hefði að bera svo dýrmæt klæði, og var í þessu ekki lítill ofmetnaður.
Satt er það, að klæðin gjöra engan vondan né góðan af sjálfum sér, en fatnaðurinn er manninum gefinn til að skýla blygðan sinni, og varðveita líkamann frá kuldanum, því mætti það sýnast, að sá sem keppist við að búa sig tigugligar heldur en virðingu hans sómur, að hann gjöri það annaðhvort fyrir lauslætis eður metnaðar sakir, og er hvorttveggja stór synd í guðs augliti, fyrir því mun það ei syndlaust vera er menn brúka til þess að efla þessa lesti með.
Mismunur í klæðnaðinum á að vera, og var forðum til að aðgreina virðingar manna, og svo er ráð fyrir þessu gjört í lands-lögum vorum, hvað sem þar fram yfir er, það er ósiðsemi og ranglæti, því það er að taka sinn rétt frá þeim sem æðri eru að svo miklu leyti sem þessum hégóma nemur.
