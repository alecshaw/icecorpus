Eg vil segja, hvort sem að einn er kostum búinn eður ei, þá syndgar hann, ef hann klæðir sig betur en hans standi sómir, sé hann vel að sér um marga hluti framar öðrum, þá spillir hann mjög svo ágæti sínu, ef hann meinar það verði ágætara fyrir búningsins skuld, því Salómon í allri sinni dýrð var ekki svo skrýddur sem eitt af akursins lilju-grösum, og vér vitum þó, að guð hefur meira virt hinn aumasta og heimskasta vesæling á meðal vor en þau.
En vér eigum að bera sömu virðingu fyrir hlutunum og hann sem þá skapað hefur, en sé nokkur ei nema almennilega kostum búinn, og vill þó leita sér fordildar af klæðnaðinum, þá er mikil fáviska í því.
Eg veit að einn asni verður þó aldrei hestur, þó menn setji gull-söðul á hann, og svo verður einn dári aldrei vís, hvernig sem hann málar sig utan.
Þessi ósiður fer mjög svo í vöxt í landi voru smámsaman nú nokkur ár.
Ambáttin vill eins klædd vera og húss-móðirin, þénarinn eins og herrann, sonurinn betur en hans gamli faðir.
Formegunun, mannskapurinn, og vísdómurinn eru í burtu úr landinu, en búningur og klæða-snið eflist daglega, einn skóla-drengur kostar öllu til þess að fá vænan kjól, en að kaupa sér eina bók hvar af hann nokkuð gott megi læra þar hirðir hann ekki um.
Og um alla hluti fram, þá skulu vor klæði skorin vera eftir framandi þjóða sniði, gætandi lítið að því sem drottinn segir ske skuli á sínum slátrunar degi, að hann vilji straffa alla þá sem búast útlendskum búnaði, Zof. 1.
Hvað vill hér af verða um síðir? Eg ætla drottinn þurfi ekki að leggja höndina á oss, vér erum vorir eigin böðlar í slíku, svo að líkast er ef þessu skal lengi framfara, að það muni ganga oss eins og það gekk júðum er þeir tóku upp siðu Grikkja, að þeir urðu þeim að bráð, hverra siðum þeir breyttu eftir, 2.
Mak. 4.
Framvegis stendur hér um þenna munaðar kropp, að hann hafi etið daglega skínandi krásir.
Eftir textans orðum er það svo, hann hélt sig forkostulega glaðværan daglega.
Þetta má skilja, að hafi verið í mat og drykk og öðru óhófi, sem heyrir til líkamlegs munaðar.
Nú er það hér að segja, að drottinn hefur ekki bannað að hafa indæli af sínum skepnum í réttan tíma og með hófi og siðsemi.
Sjálfur var frelsarinn að heimboði manna á sínum hérvistar dögum í Kana í Galilea, hjá Símoni fariseara, hjá Zakheo, og oftar, hvar fyrir þótt hann væri hið fegursta sparneytninnar og hófseminnar dæmi, sem nokkurn tíma hefur skinið í veröldinni, þá var hann þó af illgjörnum fariseis ofneyslumaður og vínsvelgur kallaður.
Já, hann lét sitt blessaða höfuð smyrja með dýrmætu salvi, og þótt hann væri allra hluta drottinn, bæði á himni og jörðu, þá mundi hann það ekki gjört hafa, nema slíkt væri leyfilegt nær það er í hófi, og með góðri sikkan brúkað.
Drottinn bauð sjálfur í sínu lögmáli um laufskála hátíðina, Levit. 23.
Þér skuluð vera glaðir fyrir drottni guði yðar í sjö daga, hvert lögmál að Móses ítrekar, Devt. 12.
Þér skuluð eta fyrir drottni guði yðar og glaðir vera, þér og yðar hyski, af öllu því sem þér réttið yðar hönd til, af hverju drottinn guð hefur blessað þig.
Og framvegis í hinu átjánda versi segir hann, að þeir skulu ekki eta innan sinna porta á laufskála hátíðinni sínar korn-tíundir, eða tíund er af mustinni eður olíunni.
En hann segir: Þér skuluð eta það þar í þeim stað, sem drottinn guð útvelur, þú og þinn sonur og þín dóttir, þræll þinn og ambátt þín, og levitinn, sem er innan þinna porta, svo skalt þú gleðja þig fyrir drottni guði þínum, hvert lögmál Nehemias og Hezras kennimaður aftur innleiddu eftir herleiðinguna, Nehem 8.
er þeir buðu fólkinu á laufskála hátíðinni, etið hið feita og drekkið sætan drykk, og sendið þeim einn part, sem ekkert tilbúið hafa.
Af þessu er auðsætt, að hinn góði guð hefur ei bannað að gleðja sig í hófi, þó svo, að menn dýrki hann með virðingu, og gleðji sig með ótta, sem Davíð býður, Ps. 2.
Vín og vistir eru fyrir manninn skapaðar, ekki forgefins, heldur honum til unaðsemdar og skikkanlegrar brúkunar, en vanbrúkunin kemur af holdinu og af fjandanum.
Við þetta guðs eftirlæti á nú metnaður og óhóf ins ríka sælgætings ekkert skylt.
Hér stendur að hann hafi haldið sig forkostulega glaðværan daglega, það er að skilja hann var allur sokkinn í munað veraldar þessarar, hirti ekkert um guð, ekkert um sínar syndir, ekkert um hið komanda líf eður sinn dauða, heldur hafði hann magan fyrir sinn guð, svo sem postulinn að orði kemst, Filipp. 3.
Já, rétt eins og Jesajas segir í 56. kap.
Komum, látum oss fylla oss af sterku víni, og morgun-dagurinn skal þessum líkur verða, og en þá kostulegri, og vantar oss ekki þá í landi voru, er hið sama gjöra mundu, hefðu þeir ráð eins og þessi.
Ekkert hirða þeir um sitt embætti, ekkert um sitt framferði, ekkert um landsins gagn, ekkert um sína sáluhjálp, ekkert um sína burtför af heiminum, svo sem hefðu þeir festi-bref af andskotanum, að þetta skuli ævinlega vara, já, um engan hlut nema um munn og maga, og það sem þeir kunni að hafa til að þjóna þeim með, jafnvel þótt það skuli verða hrifsað út af munni náungans með ofbeldi og rangindum.
Nú voru þessir lestir hins ríka sælkera, svo vondir og fordæmanlegir, sem alla reiðu er nokkuð umtalað, en það jók ofmiklu á, að hinn vesæli Lazarus, fullur sára og kauna, lá hungraður fyrir hans dyrum, og er líklegt að hann hafi næsta klæðfár verið, því sá sem ekkert hafði til að seðja með sinn hungraða maga, hann mun ekki hafa mikið haft til að klæða hinn sama líkama.
Ó, hvílík skelfileg harðýðgi var þetta.
