Ekkert þurfti þessu guðlausi kroppur að missa af sínu borði, til að seðja þenna vesæling með, því hann girntist að seðjast af molum þeim, er féllu þar af.
Ekkert af sínu pelli og purpura, þótt hann hefði kastað einni flík á hann (PR:S) sem hans þrælar ekki vildu bera (PR:E) til að hylja sín kaun með, en því var ei svo varið, hundarnir voru miskunnsamari heldur en hann, sem guð hafði gefið vit og skyn, og þar að auki fullsælu fjár, því þeir komu og sleiktu kaun hans, og mátti líklega segjast, að þeir mundu fyrr en ganga í þá himnesku Jerusalem, Apok. 22.
hefðu þeir þar til skapaðir verið, heldur en þetta villu-dýr.
Ó, guð gæfi, að þeir sem hann hefur blessað með auðlegð veraldar þessarar, þeir vildu þó, segi eg, einnhvern tíma hugleiða, hvað mikið þeir eru guðs voluðum limum skyldugir.
Seg mér þú sem veltir þér í maurunum, og varla veist hvað þú skalt af þeim gjöra.
Þegar þér var kastað inn í heiminn undir eins og fátækis barninu, hvað hafðir þú til meira unnið af guði heldur en það? Voruð þið ekki báðir eins í syndinni getnir? Barst þú nokkuð meira með þér inn í veröldina heldur en hann? Eður muntu meira í burtu bera? Hvar fyrir var guð þá skyldugur til, að gjöra þig ríkan, en hann fátækan? Ekki til þess, að þú skulir kappala þinn syndugan búk eins og þessi dári, ekki til að búa þig í skart eins og hann, ekki til þess að upphefja þitt hjarta eður festa það við auðinn en gleyma þínum bróður sem að nauðstaddur er, heldur til að dýrka þig þar með, og leggja svo mikið af við hann sem guð krefur, því hann er húsbóndinn, en hann krefur svo mikils sem hinum volaða má verða hólpið með, og þú kannt vel að missa, og það jafnan nær þú sér eður heyrir einn nauðstaddan, og nær þú það sér eður heyrir, þá vit að þar er kominn einn skulda-maður frá guði til að beiðast þess er hann lánað hefur, og þú hefur ofmikið, en hann má vel bjargast við.
Þegar þú krefur skuldar þinnar hjá aumingja nokkrum, og hann hefur það ekki til sem hann skal gjalda, eður hann má það ei missa án síns stórs baga, þá krefur hann þig undir eins í guðs umboði þeirrar skuldar er þú átt honum að lúka, en hann hefur vesælingnum gefið, látir þú hana ekki til, þá verður þú skulda-þrjótur guðs, já, þjófur í hans augliti, þar þú stelur úr sjálfs þíns hendi, og hinn strangi húsbóndi mun krefja þig ávaxtar fjár síns í tollbúðinni hjá þeim ríka manni, nær þú uppvaknar í helvíti og kvölunum eins og hann, nema þú brúkir ráð Daníelis, er hann gaf Nebukhadnezar konungi, Dan. 4.
og afplánar ranglæti þitt með ölmusugjörðum við fátæka, heyr því Salómonis orð, er hann segir, Prov. 3.
Gleym ekki að gjöra þeim gott sem byrjar, nær þín hönd hefur efni þar á, seg ekki til þíns náunga, gakk burt og kom aftur, á morgun vil eg gefa þér, og þú hefur það þó, og lát þér það sagt vera, að hinn volaði hefur miklu meiri rétt til þess, er þú eignar þér heldur en sjálfur þú til að brúka guðs lán til óhófs og metnaðar, hvert hann margfaldlega bannað hefur.
Drottinn segir fyrir munn Hosea, um gyðinganna samkundu, Hos. 2.
Hún veit ekki að eg er það sem gef henni kornið og mustina og olíuna, og fæ henni ánægjanliga silfrið og gullið, er hún gjörir bál af, þetta á mjög svo vel heima hjá þeim sem guð hefur fengið í hendur alls nægtir fjár, en þeir draga það af hans fáráðum limum, í hverjum hann skipað hefur að dýrka sig, en brúka það til að ala sinn lauslátan kropp, til niður-dreps honum sem rangindin líður, til að hefna á óvinum sínum.
Þessir gjöra bál úr þeim hlutum sem góðir eru í sjálfum sér, og setja hann í guðs kirkju, sem vera átti hjarta þeirra, það er hina örgustu svívirðingu foreyðslunnar í þann stað sem ætti að vera hinn allra helgasti.
Ó guð betri vorar tíðir, satan hefur kaupmenn sína í guðs kirkju meðal vor, það er í mannanna hjörtum, hverja hann gjört hefur að ræningja bæli, ei síður en gyðingar forðum musterið, en hvað selja þeir þá og kaupa? Þeir selja hinn réttláta fyrir peninga, og hinn volaða fyrir eina skó, þeir troða höfuð fátækra í saurinn, og umturna vegum þeirra hæglátu, Amos 2.
En um síðir selja þeir sínar eigin sálir.
Þess getur Syrakh í 10. kap.
með þessum orðum: Ekkert er ranglátara fégjörnum manni, segir hann, því hann lætur fala sálu sína, þar fyrir segir frelsarinn, að lítið gagni það manninum, að hann eignist allan heiminn, og líði töpun á sálu sinni, hvar um þessi ríki maður má öllum þeim ljóst dæmi vera er elska kroppinn meir en sálina.
Ekki stendur hér í guðspjallinu, að hann hafi verið illa kominn að auð sínum.
Það var hans fordæmingar sök, að hann brúkaði hann til óhófs, en gleymdi hinum nauðstadda og fáráða.
Nú ef hann fékk svo skelfiligan dóm, hvað vilja þeir þá segja á meðal vor, sem ekki einasta stinga úr sér augun nær þeir sjá einn þurfamann, eður annan, sem vinnur baki brotnu fyrir því er þeir brúka til munaðar sér, heldur og rýja guðs volaða sauði, og eta sitt brauð í þeirra andlitis sveita? Hvað munu þeir segja vilja? Hvers munu þeir vænta sér nær þeir eiga að skilja við allt það er þeir með rangindum hafa samandregið? Drottinn segir við konunginn af Tyro, Ezekh. 28.
Þú segir, eg em sterkur guð, og bý í einu guðdómligu herbergi, en skömmu síðar verður honum sagt: Muntu nokkuð segja við þinn veganda, eg em sterkur guð? Langtum eru þeir minni máttar en konungurinn af Tyro hjá oss, er sig gjöra nærri því að guðum, þegar þeir upphefja sig yfir guðs orð og konungsins lög, þegar þeir fella hinn saklausa en hefja skálkinn, og þykir svo sem það standi í sínu valdi að ráða fyrir hvers manns glæpu og ógæfu, en þegar dauðinn kemur svo sem ein voldug hetja og kastar þeim í bana-sængina, þegar samviskan tekur til að bíta, þegar minning glæpanna tekur að ofbjóða þeim, þegar satan sem hefur flekkað þá til allskonar ódáða, þegar hann reiðir svipuna til, og sýnir þeim helvítis loga, hvar hinn ríki kvelst og kveljast mun um aldir alda, en guðs reiðar-þruma slær af himnum ofan, mun þá vesæl manneskja segja, eg em sterkur guð? Heyrið þetta, ó þér sem útsjúgið hús ekkna og föðurlausra, og leitið drottins á meðan hann er að finna.
Hinir ágjörnu og ofríkismennirnir eru með tvennu móti, sumir færa fórnir neti sínu, og brenna reykelsi fyrir sínum veiðarfærum, því að fyrir þau er þeirra hlutur feitur orðinn, og þeirra matur hinn besti, svo sem Habakuk að orði kemst í 1. kap.
Þetta eru þeir sem reikna það til sinni góðri forsjón (PR:S) réttara að segja, rangsleitni sinni og undirhyggju (PR:E) að þeir eru ríkir orðnir, og feitir af annarra brauði.
Aðrir eru þeir eð segja, blessaður sért þú drottinn, það eg em ríkur orðinn, en drepa þó slátur-sauðina með ofbeldi, og enginn er sá sem að fæði þá eður brúki meðaumkun með þeim, eins og þessi sami spámaður að orði kemst.
Þetta eru þeir sem af guði og inu hæsta valdi eru yfir aðra settir til þess að þeim líði vel, en gjöra þó ekkert það sem guð og konungurinn boðið hafa, heldur eta í kringum sig eins og úlfar og birnir, og sýna þeim enga miskunn er undir þeirra valdi stynja, heldur kalla, ber hingað, ber hingað, og nær þeir hafa svo drukkið blóð vesælinganna, þakka þeir guði svo sem fyrir réttfengin söfn.
Hverjir af þessum verri séu er eigi svo auðvelt að segja, nema það, að hræsnin gjörir hina síðari andstyggilegri í guðs augliti, því af tvennu illu þá er skárra að eigna hrekkvísi sinni klækina heldur en guði.
Hitt veit eg, að hann segir um þessa hvorutveggiu, Hab. 2.
Vei þeim er safnar því sem ekki er hans (PR:S) hvar skal það lenda (PR:E) og þeim eð samandraga hinn þétta leir.
Vei þeim sem er gefinn fyrir rangfengnum ábata fyrir hús sitt, að hann búi hreiður sitt í hæðunum, að hann verði frelsaður af valdi hins vonda, þú hefur eitt skammarlegt ráð tekið fyrir þitt hús, og upprætt margt fólk og hefur syndgað á móti sjálfum þér, því steinninn í veggnum hrópar það, og kvisturinn í trénu vitnar þar um.
Eg veit þar er margur er segir, eg safna ekki til þess að gjöra eins og þessi ríki maður, eg held mig sparliga, eg er ekki eyðslusamur, það er gott ef þú safnar réttiliga, og gjörir gott hinum volaða, en ef þú safnar einasta fyrir erfingja þína, og það með réttu og röngu, þá má álíka gilda hvert að Moab liggur á dreggjum sínum, eður og að hann fagnar í sinni spýju, og verður til aðhláturs, Jer. 48.
Því skylda eg sleppa mér til helvítis fyrir minn erfingja, í þeirri von að hann skuli lifa vel eftir mig dauðan? Og eg veit þó ekki hvort af því verður eður ei, því kannske mín óguðlig búsorg gjöri hann verri í því, að hann misbrúki það til óhófs er eg með rangindum safnaði, og eg kynni þar með að leiða hann til helvítis með mér, þótt það verði ekki um sama veg og eg fór, og hvernig sem því er varið, þá plagar guðs straff að fylgja soddan rangfengnum auð, þar eru þúsund melir í hverju álnar virði sem ekki verða í burtu teknir, nema erfinginn gjöri sér vini af þessum ranglætis mammona, og vil eg þá heldur gjöra það sjálfur meðan eg lifi, svo þeir meðtaki mig í eilífar tjaldbúðir, heldur en eiga það undir honum sem þó getur ekki leyst sálu mína úr helvíti með öllu því sem eg honum eftirlét.
