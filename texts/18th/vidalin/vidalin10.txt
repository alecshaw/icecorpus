Það segist um hinn ríka purpura gikk, að hann hafi pelli klæddur verið,
það verður ekki svo greinugliga sagt á vora tungu, hvað það orð þýði er í textanum stendur,
en um viðlíkan vefnað skrifar Plinius, að hann brenni ekki í eldinum,
því voru lík konunganna sveipuð þar í, á hinni gömlu brenni öld, að ei blandaðist þeirra aska með viðar-öskunni,
megi eg skemmta um hinn óskemmtilegasta hlut, þá vildi eg segja, að þessi dári hefði gjört víslega, hefði hann tekið nokkuð af þessum dýra vefnaði með sér til helvítis, hefði það mátt hlífa honum fyrir loganum sem hann kvaldist í,
en englarnir voru fúsari til að bera Lazari sál í Abrahams skaut, heldur en djöflarnir til að færa hans pell og purpura og allt annað oflæti með honum.
Lazarus skildi sinn armóð eftir við dyr hins ríka, en hinn ríki sína fé-dyngju í sínum kostulega garði, og hrapaði svo fúll og félaus í það díkið sem rýkur af eldi og brennisteini,
svo munu og allir þeir gjöra er láta hans látum í þessum heimi, en forsmá hinn nauðstadda og öreigann, og láta hann jafnvel í hungri út af deyja, á meðan þeir ala sinn gjálífan kropp til að verða helvítis elds-matur og brenni-fórn andskotans,
og er svo þannig úttalað um hinn ríka.
Nú eftirfylgir að tala með fám orðum um hinn volaða Lazarum.
Guðspjallið minnist hans á þenna hátt:
Þar var einn þurfa-maður, að nafni Lazarus, hver eð úti lá fyrir hans dyrum, fullur kauna.
Allt það volæði sem einni manneskju kann til að falla, hefur á þessum manni legið,
hann var fátækur,
það var mikil vesöld,
það er það sem flestir af oss verja sig hvað mest fyrir,
og nokkrir selja sína arfleifð í himninum til þess, að vera ekki fátækir í heiminum,
svoddan ein hörmung þykir örbirgðin manna á meðal,
því segir Salómon, Prov. 15. Allir dagar hins fátæka eru illir.
Textinn segir, að honum hafi verið kastað niður hjá dyrum hins ríka, eins og öðru hræi, sem enginn hirti um meir, en þó dauðum hundi væri útkastað.
Svo breyta menn við guðs mynd, þegar hún býr í ljótu húsi, og virða húsbóndann eftir herberginu.
Þessi forsmán hefur og mátt auka miklu ofan á volæði þessa fáráða manns,
og hefur það gengið hér eins og Salómon segir, Prov. 19. Bræður hins fátæka hafa hann,
og vinirnir víkja í burt frá honum,
en það tók yfir alla hans eymd, að hann var fullur kauna, og svo aumur, að hundar sleiktu hans sár.
Maginn hefur kannske verið heilbrigður,
og því hefur hann girnst að seðjast af molum þeim, er duttu af borði hins ríka.
En allir aðrir líkamans limir svo plágaðir, að hann gat enga björg sér veitt,
og hefur magans heilbrigði ekki annað gjört, en að afla honum þess meiri píslar með hungrenu og matar-lystinni, þar hann fékk ekkert að seðja sig af.
Sá sem heilbrigður er, hann getur unnið sér mat, þó hann sé fátækur.
Forsmán veraldarinnar, er ekki svo þungt að líða, þeim er hægt að forsmá heiminn, sem heimurinn forsmáir,
og er það þá kaup kaups, sem menn plaga að segja.
Því vottar og Páll um sig, Gal. 6. að hann sé krossfestur heiminum
og heimurinn sér, það er, að hver forsmái annan,
en það er hverjum mótgangi meira, þegar guð tekur svo heilsuna af nokkrum, að hann getur ekki borið eður ráðið sjálfum sér,
það gengur nærst því, að vanta hugsvölun guðs anda, og finna ei til hinnar, nær mann langar þar eftir, því svoddan er helvítis píslum líkast, þessu gat satan nærri forðum daga, er hann sagði við guð um Job, Job. 2. Snert þú hans bein og hans kjöt, og sjá hvert hann bölvar þér ekki undir augun.
Skuli menn og satt segja, þá fékkst þessi guðs maður ekki svo mjög þar um, þótt hann misti fjárhluti sína, syni og dætur sínar, eður þótt þeir af Saba og Kaldea veittu honum yfirgang,
en þegar guð leið andskotanum að slá hann með hinum verstu kaunum, frá hvirfli og allt til ilja, þá tók þessi drottins vinur, heldur en ekki, að láta sér hugfallast.
Svo var nú Lazarus aumur, sem sagt er,
og öll hin þyngstu mótlæti veraldarinnar lágu á honum, örbirgð, klæðleysi, hungur, forsmán, og líkamans vanheilsa.
En þú syndugur maður, sem ert heill og hraustur, hefur nóg til að klæða og fæða líkamann með, og ert af engum óvirtur í neinu, munt þú ekki hafa orsök til að þakka hinum lifanda guði, þegar þú álítur þetta vesæla hræ, niðurkastað fyrir dyrum hins ríka,
og ekkert auga miskunnaði honum, að hann svo vel gjörir til þín, að þig vantar ekkert af því, sem hann allt vantaði,
munt þú nokkuð vera heilagari heldur en hann?
Eg veit ekki hvílíkur hann verið hefur,
það sé eg, að hann hefur guðs vinur verið,
annars hefði ekki sál hans verið borin af englum í Abrahams skaut,
en hitt veit eg, að ekki ert þú heilagari en Job, hver eð hefur guðs vitni um það, að hann ekki hefði sinn líka í landinu, Job. 2.
Hverju mun þá vera að þakka, að þú ert ekki eins plágaður sem Job og Lazarus, nema guðs órannsakanlegri gæsku og miklu þolinmæði, sem með ríkdómi sinnar langlundar, dregur þig til iðranar,
seg því ekki eins og Efraim, eg em ríkur orðinn, allt mitt erfiði nægir mér ekki, þeir eð syndga, bera straff syndarinnar, Hos. 12.
miklu heldur nær þú stígur á þín hraustu bein, þá hugsa til þess, að guð hefur ekki velþóknan á þeirra styrkleika, heldur á þeim, sem hann óttast.
Nær þú telur fé þitt, eður skoðar þinn dýra klæðnað, þá hugleið, að Lazarus á af því svo mikið, sem hann viðþarf,
og ef þú hefur tvenn klæði, þá heyra hinum nakta önnur til, ef þú vilt vera Jóhannis baptista lærisveinn, Lúk. 3.
Þegar þú hefur hið mesta gaman af skilningar-vitunum, sem guð hefur gefið þér til nauðsynlegrar brúkunar, þegar tungan, augun eyrun og aðrir þínir limir, eru þér til hinnar mestu skemmtunar, þá lát jafnvel þessa guðs skapnaðar misbrúkan minna þig á Lazarum, þar hann liggur niðurkastaður eins og annað dauðyfli fyrir dyrum hins ríka, og hefur enga værð fyrir sárum og verkjum.
Þekktu hann meðan hann er hjá þér, að ekki þurfir þú að kannast við hann fyrst, nær þú uppvaknar í helvíti og kvölunum, sem þú ekki þekkja vildir á meðan þú lékst þér að allri full-sælu í heiminum,
já, meðan þú hefur hina mestu skemmtan af syndsamlegri gleði þessarar veraldar, þá lát þér í hug koma, hversu að hún sé ekkert hjá sælu Lazari, þar hann baðar nú í Abrahams skauti, því hann sem best þekkir þá eilífu dýrðar vist, hver og hefur keypt oss hana til handa með sínu dýra blóði, hann býður oss, að vér allan þenna hégóma skulum afsníða, svo vér kunnum að eignast hana,
já, hugsa til þess, að sællífi þessa heims má ei lengi vara,
og þótt þú yrðir allra karla elstur, þá skal það þrjóta,
og það er ekki langvinnt, sem einnhvern tíma enda tekur, segir Águstinus, en Lazari gestaboð tekur engan enda.
Víslega hefur hinn stóri konungur því skikkað, svo sem öllu öðru í sínu ríki, að hann lét píslir fordæmdra verða eilífar, því væri þar endurlausn úr helvíti, þá efast eg ekki um, að margur guðlaus dári mundi vinna það til stundlegs munaðar, að fremja alla þá óhæfu, er honum í hug kemur, þótt hans hreinsunar eldur ætti að vara um allan heims aldur,
og svo sem hann hefur í því víslega gjört, svo hefur hann á hina síðuna vægðarsamlega breytt við þá, sem hans ok bera hér á jörðunni, og haldnir eru afhrak veraldar, og svo sem nokkurskonar hreinsunar fórn, eftir Páls orðum, þar hann ekki einasta lofað hefur, að þurrka öll tárin af þeirra augum, og að dauðinn skuli ekki framar vera til, og ekki sorgin og ekki hrópið, og mæðan skuli ekki vera framar, því að það umliðna sé í burtu, svo sem Jóhannes að orði kemst, í hans opinberunum í 21. kap.
heldur þar að auki skuli þessi arfur ekki skemmast kunna, ekki saurgast og ekki rotna, svo sem von er á, því Kristí ríki mun engan enda taka, Lúk. 1.
En vér munum með Kristo lifa og ríkja og með drottni ávallt vera, svo sem guðs andi hefur oss heitið fyrir st. Páls munn, 1. Þess. 4.
