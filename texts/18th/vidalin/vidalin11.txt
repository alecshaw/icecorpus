Því höfum vér ekki þessi guðs fyrirheit, þá mundu þeir bráðlega yfirgefa sig, sem eru guðs börn, en hjá-börn veraldarinnar.
takið yður það til huggunar, drottins vinir, sem eruð stallbræður Lazari, þér eruð fátækir eins og hann, varðar mikið um það, nær þér eruð í trúnni ríkir? Hvað gildir yður auðlegð veraldarinnar, nær þér hafið hann eignast, sem guð hefur gefið öll endimörk veraldarinnar til arfleifðar? Er eg þér ekki betri en tíu synir? sagði Elkana við konu sína, móður Samuelis, þegar þér hafið Kristum í yðar hjörtum getið, mun yður þá nokkuð vanta? Mun hann ei verða yður betri en öll ríki veraldarinnar og þeirra dýrð? Lazarus eður Eleazar, sem er hið sama nafn, það merkir þann, sem guð er til aðstoðar, barn mitt, ef guð er með þér, hver kann þá að vera á móti þér? Mun nokkuð járnið brjóta það stálið af norðrinu, segir drottinn við Jeremiam, þegar hann heitir honum liði sínu á móti Jerusalems ofsa, Jer. 15.
svo vil eg segja með Davíð, þegar guð er með þér, hvað vill þér maðurinn gjöra? Þeir vega allir minna en ekkert, þeir kasta þér út af dyrunum, þeir vilja ekki unna þér viðtals, hvað þá? Munu þeir kunna að banna þér að tala við konung himnanna í bænum þínum? Munu þeir kasta þér út af dyrum himnaríkis? Á meðan þeir ekki þetta geta, barnið gott, þá ætla eg þú standir jafnréttur upp í guðs augum, þótt þú liggir flatur fyrir dyrum hins ríka.
Hvað er nú framar? Þú ert forsmáður, líður órétt, enginn vill kannast við þig, það er ekki nýtt í heiminum.
Salómon sem ekki vissi af mikilli óvirðingu að segja, hann gjörir ráð fyrir því, svo sem hér að framan er fyrir skömmu sagt.
Seg mér, af hverjum verður þú óvirtur? Af vondum mönnum, það er ekki þungt að vera hæddur af þeim sem jafnvel að guði hæða, og undir eins þeir forsmá þig, þá forsmá þeir skapara þinn og þinn endurlausnara, hvers ok þú ber: þú verður af heimskum mönnum óvirtur, því engin er fáviska meiri en sú, að forsmá þann sem guð hefur virt með teikni síns sonar, þetta sýnist mér létt að bera, því eg mun ei fást mikið þar um, þótt einn skiptingur hlæi að mér.
Þú verður af svo mörgum óvirtur, eg játa það, því að fleiri eru vondir en góðir, heimskir heldur en vitrir, en þó ekki af öllum, nokkrir eru þeir sem gæta guðs og síns óverðugleika, vitandi að þeir hafa hið sama verðskuldað, og eins þeirra dómur á að gilda meira hjá þér, heldur en alls hins skynlausa múga, þar eru góðir minn í veröldinni, er sama hafa til brunns að bera og þú, og getur þú þá huggað þig með postulans orðum, að þínir bræður í heiminum mega líða slíkt hið sama.
Hversu langt mun rykti þessarar óvirðingar útberast? Varla lengra en um það land er þú lifir í, ef rykti hins stóra Alexandri, og hans skólameistara Aristotelis ekki náði yfir um fjallið Kákasum, eður fljótið Gangem, hvað lítill partur mun það verða þá af heims-byggðinni, sem þín óvirðing getur flogið um? Hversu fáir eru þeir eð til hinnar vita, hjá hinum óteljandi skara heilagra engla og útvaldra manna, á meðal hverra þú munt dýrðligur skína, ef þú líður þessa stundar minnkun þolinmóðliga.
En hvað lengi skal hún nú vara? Allt til grafarinnar, hversu minna er það en eitt augnaflik, ef það er samanborið við eilífðina? Eg vil ei fá mér til orða um svo margra heilagra manna og guðs píslarvotta dæmi, sem hlógu að óvirðingu veraldar þessarar, en þeirra vegsemd og heiður uppvaknaði svo eftir dauðann, að hjátrú fávísra manna hefur þá nærri því að guðum gjört, hverja veröldin ekki hélt verðuga til að þurrka sína skó í lífinu, og var þó ekki þeirra verð, Heb. 11.
svo hlægilig er nú aldar þessarar virðing eður óvirðing, eður seg mér, hver er nú meir lofaður í heiminum Lazarus eður hinn ríki magans þræll? Eg trúi flestir hrósi Lazaro meir, og jafnvel þeir sem hinum eru hvað líkastir.
Nú kem eg til þess sem flestum sárast þykir, sem er heilsubresturinn, hann hefur margan kappa yfirbugað, en þér sem guðs hetjur eruð, og stríðið undir frelsarans merkjum, gætið þess, börn drottins, af hverjum yður er siúkdómurinn upplagður, sem er af yðar skapara, hann hefur fengið sálum vorum líkamina, svo sem annað herbergi til að búa í, og á hann frjálst að umbreyta því, og jafnvel aldeilis niðurbrjóta eftir vild sinni.
Hvað vilt þú keppa við soddan hátign? Og ekki miklu heldur þolinmóðliga líða hvað helst hann áleggur, kann ske þú hafir og sjálfur verið orsök í þinni vanheilsu með gjálífum og óvörum lifnaði, og seg mér þá, hvað hefur þú að klaga? Mun þá ei ráðlegast að þú iðrist synda þinna, og líðir það með kristiligi umburðar-lyndi, er þú fyrir þeirra skuld líða mátt, og látir þannig jafnvel syndina gagna þér til sáluhjálpar, en ef öðruvísi er, þá vit þó að guð leggur ekkert á neinn fyrir sakleysi.
Sért þú því ekki orsök í þinni vanheilsu með óvarligum lifnaði í mat eður drykk, eður annarri háttsemi, er plagar að krenkja heilsuna, þá hefur þú forþénað siúkdóminn með öðrum syndum, því ef að jafnvel hin minnsta synd vinnur til helvítis, vilji guð hana tilreikna, því mun hún þá ekki vinna til líkamligra meinlæta, sem vara svo skamma stund, en tilgangur drottins er allur annar á stundum, kann ske sál þín sé vanheil, og hann plági líkamann henni til heilsubótar, og því skylda eg þá reiðast lækninum þótt hann skeri það sár upp sem fúið er? Heilsan er altíð góð, en þó er hún dýrust þegar hana vantar, og þykir mest til hinnar koma nær hún er aftur fengin, því tekur guð hana í burt á stundum, til að vekja vor dofin og sofandi hjörtu til þakklætis og lofgjörðar við sig, og títt leggur hann krossinn á þá sem eru hvað saklausastir, öðrum til eftirdæmis, að sýna þeim hvað þeir forþénað hafi, og hvað mikla orsök þeir hafi til að lofa guð, sem þyrmir þeim sem meira hafa syndgað, fyrir þvílíkum örkumslum.
Skammast þín ekki þar fyrir að vera settur öðrum til þolinmæðinnar eftirdæmis með Job, og vert glaður af því að líkast Kristo, sem og hefur oss til eftirdæmis liðið, 1.
Pét. 2.
Og fyrst þú skalt það þó líða, þá hugleið hvað miklu betra er að líða eins og guðs barn og hreppa eilífa sælu og fögnuð til launa, heldur en að brjóta okið í sundur með möglan og óþolinmæði, og ekki einasta sleppa af laununum, heldur að hrapa úr hinni tímanligu eymd í þá eilífu, sem aldrei mun enda taka.
Eg vil ei hér tala um það sem Cicero skrifar, að enginn mótgangur sé sá, að tímalengdin ekki lini hann, því vér höfum eina æðri huggun, að vor líkami er aldrei svo veikur, að guðs kraftur ekki sé í vorum breyskleika máttugri, því hann er trúr, og freistar einkis yfir megn fram, og um alla hluti fram, þá hugga þig við þá sælu von og dýrðar auglýsingu guðs barna, hverrar ekki verð eru þessa heims mótlæti, svo nær verkirnir stinga þig, og þú stynur af ofraun, þá hugsa hvað fagur að sé englanna söngur: Nær þú sér þinn líkama afmyndaðan af sárum og kaunum, þá hugleið það að hann skal á síðan verða englunum jafn, já samlíkur Jesú Kristí dýrðlegum líkama.
Nær þér enginn hlutur er til skemmtunar í heiminum, þá lát þér í hug koma hvað fagur að sé Abrahams faðmur, já hin himneska Jerusalem, hverrar sól og tungl að guð er, og hans dýrð uppljómar hana, þangað að komast, og þar að búa um eilífar aldir unni oss hin heilaga guðdómsins þrenning, faðir sonur og heilagur andi háblessuð um aldir alda, amen.
Annan sunnudag eftir trinitatis.
Guðspjallið, Lúk. 14. kap.
Í þann tíma.
Jesús sagði til eins af fariseunum, þessa eftirlíking.
Nokkur maður var sá, sem gjörði mikla kvöldmáltíð, og kallaði marga þar til, og sendi út sinn þjón um kvöldmáls tímann, að hann segði þeim sem boðnir voru, komið, því að nú eru allir hlutir til reiðu.
Og þeir tóku allir til í einu hljóði að afsaka sig.
Hinn fyrsti sagði til hans: Akur keypta eg, og hlýt eg að fara út og skoða hann, eg bið þig, afsaka mig.
Og hinn annar sagði: Fimm pör akneyta keypta eg, og fer nú út að reyna þau, eg bið þig afsaka mig.
Og en annar sagði: Konu hefi eg mér festa, og fyrir því má eg ekki koma.
Og sá þjónustumaður kom, kunngjörði þetta sínum herra.
Þá varð húsbóndinn reiður, og sagði til síns þjónustumanns.
Far þú snarlega út á stræti og götur borgarinnar, og leið volaða, vanaða, blinda og halta hér inn.
