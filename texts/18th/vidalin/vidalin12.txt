Og þjóninn sagði: Herra, það er gjört hvað þú skipaðir,
og þó er en meira rúm.
Og herrann sagði til þjónsins: Far þú út á þjóðbrautir og túngarða,
og nauðga þeim hér inn að ganga, svo að mitt hús verði fullt. Því eg segi yður það, að enginn þeirra manna sem kallaðir voru, munu smakka mína kvöldmáltíð.
Exordium.
Orsökin til þessarar dýrmætu eftirlíkingar, sem Jesús framsetur í þessu heilaga evangelio, var sú, að þegar hann var að heimboði með einum af fariseanna höfðingjum brauðs að neyta á þvottdegi, þá var þar einn af borðgestunum, er sagði: Sæll er sá maður, sem etur brauð í guðs ríki.
Og er í henni sérdeilis tvennt athugandi, sem er, hvað meint sé með þessari kvöldmáltíð, og í annan máta hverjir þeir séu, sem boðnir voru.
Fyrir máltíðina kunna vel að skiljast allir þeir andlegir velgjörningar, sem oss veittir eru í Jesú Kristo, hvern guð í heiminn sendi á kvöldi veraldar þessarar,
og lét honum slátra á krossins altari, og steikja í bruna sinnar heiftar reiði,
í honum hefur hann allri veröldu alla hluti tilreitt, sem duga til þeirrar eilífu veislu í himninum, sem fyrst verður þegin hér í náðinni, en síðan mun fullkomnast í dýrðinni.
Hann er lífsins brauð, sem af himnum er ofankomið, Jóh. 6.
Hans hold er sannarleg fæða,
og hans blóð er sannarlegur drykkur, hvert vér ekki einasta meðtökum með trúarinnar munni daglega, heldur og líkamans í heilögu altarisins sakramento,
en fyrir því, að drottinn svaraði þessum gyðing uppá sitt tal með þessari eftirlíkingu, þá er líklegt, að hann sér í lagi meint hafi það himneska borðhald með Abraham, Ísak og Jakob,
og lendir þó allt í sama stað, því einn og hinn sami er Kristur, hvern vér smökkum hér í náðinni,
en munum hans algjörlega þar í hans dýrðar ríki njótandi verða.
Sömu eru vistirnar, það skilur alleina, að þær eru ekki með sama móti framreiddar.
Hér sjáum vér fyrir spegil og í ráðgátu, þar munum vér sjá augliti til auglitis, hér göngum vér í trúnni, 2. Kór. 5.
Inn þar munum vér ganga í sjóninni.
Trúin er vera þeirra hluta, sem vér vonum eftir, hver eð sýnir það sem ekki séð verður í þessu lífi,
en í hinu öðru munum vér þekkja svo sem vér þekktir verðum,
og svo sem fórnir gamla testamentisins voru ei nema skuggi eftirkomandi gæða, svo er og forsmekkur himnaríkis í hjörtum guðs barna í þessum heimi ekki nema ein skuggsjá þeirrar eilífu dýrðar, sem við oss mun opinber verða.
Fyrir þá mörgu, sem að í guðspjallinu segir, að kallaðir séu, eiga allir minn að skiljast, því svo segir endurlausnarinn, Matth. 20. að mannsins sonur sé til þess kominn, að útgefa sálu sína til lausnar-gjalds fyrir marga, hvað Pálus svo útleggur, 1. Tím. 2. að Kristur hafi gefið sig til endurlausnar fyrir alla,
þó er líkast, að hið fyrsta boð sé það sem kom til gyðinganna, sem voru ríkisins synir, já, kann ske til þeirra höfðingja fariseanna og skrift-lærðra, því drottinn hefur án efa bent þeim hér með, er til borðsins sátu,
og það er augljóst, að stór-menni hefur þar verið samankomið, því annars mundi hann ekki hafa talað fyrir þeim skömmu áður í sama sinn, að nær þeir gjörðu gesta-boð, skyldu þeir kalla fátæka, veika, halta og blinda, Lúk. 14.
En hina síðari meina eg að vera fávísan almúga gyðinga, sem ráfuðu á strætum og götum borgarinnar, hverja sjálfir höfðingjarnir kölluðu bölvaðan lýð, sem ekki vissi af lögmálinu, Jóh. 7.
En hið síðasta kalla eg að heyri oss til börnum heiðingjanna, er sátu á þjóðbrautum og túngörðum, fjarlægir Ísraels borgar-rétti, og án guðs í heiminum, svo sem Pálus talar: Að þessu svo fyrirmæltu, vil eg gefa mig til að hugleiða textann nokkuð gjör, og af honum tvennt yfirvega, sem er. 1.
hvað oss allra mest hindri frá að þiggja þetta heimboð.
2. hvað oss eigi mest að leiða til að þiggja það.
Stýr þú máli mínu, drottinn minn, og hjörtum barna þinna, til lofs og dýrðar þér, en oss til sálar nota, í Jesú nafni, amen.
Útleggingin.
Hjá Matth. í 13. kap. upptelur drottinn sérdeilis þrennt sem bægi manninum frá að heyra guðs orð með ávexti.
Það er sorg veraldarinnar, auðæfi, og girndir hennar, og þetta þrennt segir sá lærisveinn sem hann elskaði, að heimurinn sé fullur af, sem er drambsamt líferni, fýsn augnanna, og girnd holdsins, 1. Jóh. 2.
Allt þetta er að sjá hjá þessum fávísum mönnum, er ekki vildu þiggja máltíð þessa er í guðspjallinu talar um.
