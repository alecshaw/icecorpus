Hinn fyrsti segir, búgarð hef eg mér keyptan, og hlýt eg að fara út að skoða hann.
Það kalla eg sama og sorg veraldarinnar, sem lausnarinn nefnir hjá Mattheum, en Jóhannes drambsamt líferni, því til hvers kaupa menn stóra garða eður byggja þá, nema að þeir vilja sýnast öðrum meiri, og auglýsa þar með, að svo sem þeirra hjarta er stærra en annarra, svo skuli og þeirra híbýli vera.
Nebukhadnezar konungur stærði sig af hinni miklu Babilon, er hann hafði byggja látið til heiðurs við sinn herradóm, en þar fyrir varð hann að villu-dýri og át gras með þeim.
Svo verða og allir þeir er stæra sig af yfirlæti veraldar þessarar, þegar þeir vilja vera meiri en menn, þá verða þeir hestum og múlum argari, og þekkja ekki guð himnanna, hverju enginn er fásinna meiri.
Þegar mennirnir uppreistu Babel, til að gjöra sér nafn á jörðunni, svo sem þar að kveður, Gen. 11.
þá voru þeir straffaðir af guði, svo einn braut það er annar byggði, þeir vildu byggja hann upp til himna, svo sem þar segir, en himnanna drottinn sló þá með ráðleysu, svo þeir og þeirra afkvæmi skriðu út um alla veröldina, því mun það ei vegurinn vera til himnaríkis, að búa sér fasta bólfestu hér í heimi.
Þetta segi eg ekki þess vegna, að allur metnaður sé þar í fólginn, að eignast góss og garða, ei heldur, að það ekki leyfilegt sé, nær menn eru vel að því komnir, heldur tekur lausnarinn til þessa, svo sem ins helsta, er menn plaga að stæra sig af, jafnvel þeir eð öðrum þykjast hugprúðari, því þeim þykir ekki til þess koma, að stæra sig af hégómanum, svo sem af fögrum búningi, af hreysti líkamans, af áliti, af göfugu foreldri, því það sé einum næst, sem hann sjálfur er, en þeir eð mikið góss og garða eiga, þeir hafa oftast manna forráð, og þykir í því ríki nokkuð, en margir af þessum hjá oss, eru svo lyndir, að þeir vilja að allir þeir, sem lönd þeirra byggja, skuli vera svo sem þeirra eignar þrælar, án hverra þeir væru þó ekki meira en einn af þeim, því þeir eru það sem ala dramb þeirra á sveita sínum, og skyldu hinir missa það, þá mundu þeir snart brjóta odd af oflæti sínu, því fæstir af þessum veraldar sonum hafa nokkurn tíma drepið hendi sinni í kalt vatn, mundu því koma til að biðja, þar þeir ei duga til að grafa, hvar uppá menn hafa og nokkur dæmi, ef vel er leitað, en hvernig sem því er nú varið, þá er varla nokkur syndari fjær himnaríki, en einn dramblátur.
Mikillátur maður kann ekki að þekkja synd sína, því hann þykist allt rétt gjöra, og á meðan syndin er ekki þekkt, þá er ekki von á himnaríki, drottinn mótstendur dramblátum, Jak. 4.
en hvernig vill sá innganga í himnaríki, sem guð fyrir óvin hefur, hver alleina á þess vald, en enginn annar.
Hafi andskotinn verið rekinn út úr himninum vegna drambseminnar, þá er líklegt, að sá muni þar ekki innkoma, sem honum vill í þessum skammarlega glæp líkur vera.
Salómon segir, Prov. 16.
að sá sem er stór í hjarta sínu, sé andstyggð fyrir guði, og þó hann slái hönd í hönd (PR:S) það er, þó hann taki annan með sér, og aldrei svo marga (PR:E) þá muni hann þó ekki óhegndur verða, og til hvers skal þá sá þotinn, sem ei gjörir nema afla manninum hegningar af guði, frá hverjum ómögulegt er að flýja.
Nema þér verðið eins og þetta ung-barn, þá kunnið þér ekki inn að ganga í guðs ríki, segir frelsarinn, Matth. 18.
Nú vitum vér, að smá-börninn eru ekki dramblát, eins leikur kóngs sonurinn sér við fátækis barnið, sem við sinn líka, ef hann má ráða.
Ó hversu langt er þá einn dramblátur asni frá himnaríki, þegar honum þykir enginn standa jafnfætis sér, hafi hann eður hans forfeður svælt nokkuð út af öðrum.
Sælir eru hógværir, því þeir munu landið erfa, segir frelsarinn, Matth. 5.
Að vísu er það í fyrstu meint um líkamliga farsæld, svo sem sjá má af hinum 37.
Davíðs psalmi, hvaðan orðin tekin eru, því þeir sem hæglátir eru, og ekki áleitnir við aðra, þeir hafa oftast sitt í kyrrðum, jafnvel þótt misjafnt beri til um það, nær guð líður fjandanum að vaða uppi í dramblæti oflátunganna, en verði þeir arfi sínum ræntir hér, og líða það þó með hógværð, þá eiga þeir hann vísan á landi lifandi manna, sem aldrei mun skemmast, 1.
Pét. 1.
Sjái hinir til, að þótt þeir blási sig upp, eins og naðran, af því sem þeir hafa stolið frá aumingjanum, hvert þeir munu ná til að verða samarfar Kristí, sem var hógvær og af hjarta lítilátur, Matth. 11.
Það port er þröngt sem til lífsins liggur, og vegurinn er tæpur sem þangað leiðir, hvernig mega þeir ganga þar um hverjum ekki dugir allt landið til að búa í, þótt ei séu þeir að líkamans háttum fyrirferðar meiri en aðrir menn, en hjartað er vaxið upp úr skýjunum, kemst þó aldrei í himnaríki, nema það líti svip sinn í moldunni áður en þeir að moldu verða.
Hér um talar drottinn merkilega hjá Jesai. kap. 5.
Vei þeim er samandraga eitt hús til annars, og leggja einn akur við annan, þangað til að þar er ekki meira rúm, svo að þér búið einsamlir í landinu, það sama er fyrir eyrum drottins Zebaoth, segir hann.
Fimm pör akneyta keypta eg, og fer eg nú út að reyna þau, eg bið þig afsaka mig, segir hinn annar.
Með þessari grein af eftirlíkingunni vill drottinn teiknað hafa hina skaðligu búsorg og óleyfilegu aura elsku, og ber hann sjálfur ljósast vitni um það hvað mikinn farartálma auðurinn gjöri þeim er hafa fest hjarta sitt við hann á reisunni til himnaríkis, er hann sagði við lærisveinana um hinn ríka yngismann, að hægra væri úlfaldanum að ganga í gegnum nálar-augað, heldur en ríkum manni en í himnaríki, Matth. 19.
Og er þessi sami ynglingur eitt ljóst dæmi þar uppá, hversu að fégirnin og elskan til jarðneskra muna banna manninum að eftirfylgja Kristo inn í guðs ríki, hann vildi fræðast af drottni hvað hann gjöra skyldi, að hann mætti eignast eilíft líf.
Frelsarinn neitaði ekki því að hann hefði boðorðin haldið allt í frá barnæsku sinni, en er hann heyrði að hann skyldi selja allt það hann ætti, gefa það fátækum og fylgja sér eftir, þá varð hann hryggur og gekk í burt.
Ó hvað góðu boði hafnaði þessi fávísi maður, líkur var hann mjög svo þessum veraldar sonum er hér talar um í guðspjallinu, hvað lengi átti hann auði sínum að fagna? Kann ske ekki til morguns, og þó yfirgaf hann hið góða hlutskiptið, og lét þenna veraldar saur draga sig frá himnaríki í satans vald.
Markús skrifar að lausnarinn hafi start á þenna ríka mann og elskað hann, Mark. 10.
hvað nokkrir útleggja, að hann hafi tekið vel á móti honum, og hafa þeir nokkuð til síns máls, en hvert sem var, drottinn minn, þá sé eg hér þína föðurliga gæsku í því að leita allra bragða við manneskjuna.
