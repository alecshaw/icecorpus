Taki enginn svo mál mitt, að eg lasti þessa heilögu stétt, hún er af guði í fyrstu innstiftuð, frelsarinn hefur prýtt hana með sinni nálægð, með henni hefur hann teiknað þá guðdómligu ást, er hann hefur á sinni elskuligri brúði kristninni, en það lasta eg, að menn gleyma guði fyrir líkamans munað, og lifa þar inni þvert á móti hans boði, gjörandi hjónabandið að friðlulifnaði margur hver.
Frelsarinn vill og ekki hjónabandið lastað hafa, þótt hann segi um hina guðlausu veröld fyrir flóðið, að þeir hafi gift sig og gifta látið, heldur hitt, að þeir voru svo drukknir í munúðum sínum, að þeir ei hlýddu predikun hins réttláta Noi.
Og er nú svo úttalað um hið fyrra er eg hét á að minnast.
En hvað hinu síðara viðvíkur, þá er það margt er oss ætti að leiða til að taka þessu vegsamlega heimboði.
Hver er sá, ef konungurinn býður honum til borðs, að hann þiggi það ekki allshugar feginn, og muntu ósvinnur þykja, ef hann dræpi hendinni á móti slíkri sæmd, en hér er ekki nokkur jarðneskur herra, ekki Assverus, ekki Baltazar, ekki Alexander hinn stóri, hverra veitingar urðu á stundum gestunum að hefndar gjöf, en hér er hinn náðugi konungur himins og jarðar, sá eð hefur konunganna hjörtu í hendi sér, hann er seður allar lifandi skepnur með sinni blessan, og allt hvað jarðneskir höfðingjar veita sínum gestum, það mega þeir af hans örlæti þiggja, annars væru þeir ekki megnugir um að fæða sjálfa sig, auk heldur fjölmenni svo mikið.
Ekki seðja veraldar höfðingjar nema líkamann alleina, hvers fylli á stundum verður að sálar hungri, en drottinn mettar sálir vorar með svo góðri og heilnæmri fæðu, að sá eð hinnar nýtur, hann þenkir lítið um veraldlegar kræsingar, því hann hefur þann mat og drykk, sem aðrir sjá ekki, Jóh. 4.
Þeir kunna að halda eitt gestaboð í heila viku eður lengur, síðan hungrar þá og þyrstir, er boðnir voru, en hver sem etur og drekkur af þessum vistum, hann skal ekki hungra né þyrsta að eilífu: það skeður í höfðingjanna gestaboðum, að þeir sem að veislunum eru, verða mætti sínum firrnari þegar kallað er hvað best veitt, svo þegar vínið er rokið úr höfðinu, vildu menn þar aldrei verið hafa, og ekki betala þurfa það sem til góða var gjört með því illa, sem á eftirfylgir.
En í þessu heimboði munu menn aldrei ofmikið eta né drekka, þess meir þeir drekka, þess vísari verða þeir, engan skal hér drykkjan hvessa til bræði, ekki hreyfa hann til óþarfrar mælgi, ekki hvetja hann til lauslætis, eður nokkurrar fíflslegrar háttsemi né gantaskapar, sem altítt er, því verr, í sumra manna gestaboðum, en hér er friður og fögnuður í heilögum anda, sá friður, sá fögnuður, sem yfirgnæfir allan skilning.
Eg hefi nokkrum sinnum áður borið mig að tala í þessari bók um þá dýrðlegu vist heilagra, með guði og hans englum, og má eg meðkenna, að þar verður ekki umtalað af mér á nokkurn veg, svo sem vert er, og ekki af nokkurri syndugri tungu, því ef maðurinn kann ekki að sjá guð og halda lífinu, svo sem drottinn sagði við Mósen, Exod. 33.
þá munu menn ei heldur kunna að útskýra hvað vegsamlegt það sé, að sjá hann svo sem hann er, og þekkja hann svo sem vér erum af honum þekktir.
Í einu orði að segja, þar um verður ekki annað sagt, en það sem Jesajas í 64. kap.
og Pálus, 1.
Kór. 2.
hafa lagt oss í munn, að það hafi ekki auga séð, og ekki eyra heyrt, sem guð hafi tilbúið þeim, er hann elska, og var þó Páll uppnuminn í hinn þriðja himin, svo að líkast er, að enginn lifandi manna hafi gjör séð þá himnesku vistarveru, þó máttu hann ekki með orðum útskýra hvílík hún var, því hann segist hafa heyrt þar þau orð, sem enginn fær úttalað, 2.
Kór. 12.
Hvað segið þér nú, bræður mínir? Finnið þér nokkra þá afsökun í heiminum, er yður gild þyki til að hafna þessu gestaboði.
Stórir höfðingjar láta bera vistirnar og drykkinn fram í gull og silfur kerum, þeir hafa marga rétti, og ýmislegan tilbúning, eftir því sem steikarans kunnátta getur hræsnað fyrir þeirra góm, sem boðnir eru, en hér er ekki nema einn réttur, það saklausa lamb guðs, hvert eð slátrað er í frá heimsins upphafi, hann er steiktur á krossins altari í guðs reiði eldi, á þeim kolunum, sem brunnið hefur af síðan Adam braut, það eru syndir vorar, sem erum niðjar hans, hann er lækning þeim sjúku, huggun þeim angráðu, ríkdómur þeim voluðu, uppreisn þeim, sem veröldin hefur niðurdrepið, saðning þeim, sem hungra og þyrsta eftir réttlætinu.
Hvar sáuð þér svoddan í einu gestaboði, kristnir menn? Já, hann er eins og Jesajas um hann spáir, sýn þeim blindu, fætur þeim höltu, hreinsun hinum líkþráu, heyrn þeim daufu, upprisa hinna framliðnu, og það sem yfirtekur, náðar-boðskapur hinum fátæku, hvern spádóm hann þýðir uppá sjálfan sig, hjá Matt. 11.
Heyrið þér mér nú, sem búið í landi þessu, eruð þér margir vitrir? Eruð þér margir forsjálir? Eruð þér margir göfugir? Ef eg má spyrja yður með st.
Páls orðum, þér munuð segja nei, ef þér takið hendi í yðar eigin barm, og þó hefur hin guðdómlega elska látið oss fátækum guðspjöllin boða, en hver gegnir vorri raust? Hver tekur þessu boði? Hinn vísi hrósi sér ekki af skynsemi sinni, hinn voldugi ekki af valdi sínu, og hinn ríki stæri sig ekki af auði sínum, en sá sem vill hrósa sér, hann hrósi sér af því, að hann þekki mig og skilji, að eg sé Jehova, sá eð gjöri góðgirni, réttinn og réttvísi á jörðu, því það líkar mér, segir drottinn, Jer. 9.
Ó, sjáið nú hér, þér sem hrokið yður upp af því, sem ekkert er í spunnið, en forsmáið þessa miklu kvöldmáltíð, að þar má ekki stæra sig í guðs augliti af hinum mestu hlutum, viti, magt og auðæfum.
En hvað skulu menn segja við hina dramblátu húsgangs herra vor á meðal, þegar vitfirringurinn hrósar sér af Daníelis speki, þegar hann sem getur niðurdrepið þeim, sem er vesælli honum, þá ætlar hann sig konung vera, og þorir þó ekki að geispa á móti þeim, sem honum mátkari er, ef hann sem einnhvern tíma lá við húsgangi, ef hann, segi eg, með fölskum kaupeyri, með þrælslegri höndlan, já, með allra handa svikum og prettum, hefur dregið undir sig góss náunga síns, og selt honum á stundum, annaðhvort sína eigin þörf eður fávisku, þá stærir hann sig af þeirri auðlegð er hans framsýni hafi aflað honum.
Þetta er svo almennt og opinbert, að ei þarf eftir að grafast, svo sem drottinn segir fyrir munn Jeremia, og þetta gjörum vér, sem þó erum af öðrum þjóðum lítils virtir, um hverja með öllum rétti má segja þau st.
Páls orð, er eg fyrir skömmu las, að vér erum ekki margir vísir, ekki margir forsjálir, ekki margir göfugir, og þó tyggjumst vér og tönnlumst innbyrðis, já, bítumst um þetta volæði, er vér milli handa höfum eins og gadd-hestar um illt fóður, en það er allra aumast, að það sem verst er á hinum farsælu þjóðunum, er lifa í þeim góðu löndunum, og það sem guðs bræði hvað mest uppæsir, sem er, að þær hirða lítt um guð, og fá sér ei stundir fyrir vellystarinnar sakir, að dýrka hann sem byrjar, það segi eg, skilur ekki heldur við eymdir vorar, sem þó ættu að neyða oss en að ganga til þessa gestaboðs, og svo sem að nægtirnar og allra handa tímanlegt eftirlæti ætti að draga aðrar þjóðir til að elska og prísa skaparans gæsku, svo ætti og vor þörf og örbirgð að reka oss til að dást að hans mildi, að hann í öllu þessu hefur unnt oss þeirrar sælu, ef vér hana rétt brúkuðum, sem allar þjóðir mættu öfunda oss af og alla svo mjög eftirlangar, sem er friður og rósemi, en guð gæfi að hér vantaði ekki allt ofmikið á, og að þeir sem hjá oss eru öðrum fæti fremri, þeir ekki hæddu að guðs orði, forsmáðu og ofsæktu hans þénara, svo langt er frá því, að þeir leiti drottins eður komi þegar þeir boðnir eru.
Þá varð húsbóndinn reiður, segir textinn, og sagði til þjónustu mannsins: Far þú snarlega út á stræti og götur borgarinnar, og leið volaða, vanaða, blinda og halta hér inn.
Þessir munu vera almúga menn gyðinga þeir eð skipuðust við Kristí lærdóm, því fæstir voru þeir af hinum, sem gengu honum til handa, það er bert af farisearanna orðum, er þeir sögðu: Trúir nokkur af höfðingiunum á hann eður af fariseis, en þessi almúgi sem ekki veit lögmálið er bölvaður, Jóh. 7.
Gyðingum byrjaði og fyrst að predika guðs orð, svo sem Pálus og Barnabas vottuðu fyrir þeim í Antiokhia, Akt. 13.
En nær þeir ráku það frá sér, og héldu sig guðs ríkis ómakliga, þá hafa þeir snúið sér til heiðinna þjóða, svo sem þar stendur, því segir og hér í guðspjallinu, að nær þjóninn sagði að þar væri enn meira rúm, þá hafi húsbóndinn sagt: Far þú út á þjóðbrautir og túngarða og nauðga þeim hér inn að ganga.
Hverjir munu þessir vera, bræður mínir? Nema vér heiðinna manna börn, hverra feður voru án guðs í heiminum, já, ekki vér síst sem búum hér undir hinu ysta heims-skauti.
Á oss er að fullu rættur spádómur guðs er hann segir við soninn, Jesaj. 49.
