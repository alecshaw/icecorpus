Gísli Konráðsson (1787-1877)
Hellismanna saga (1830)
GUÐNI JÓNSSON bjó til prentunar
Íslendinga sögur, annað bindi, Borgfirðinga sögur, Reykjavík 1946, s. 399-466

1. Frá Kalman og Kýlan.
Það er upphaf þessarar sögu, að Kalman og Kýlan hétu bræður tveir í Suðureyjum. Þeir fóru til Íslands, er land var lítt numið. Höfðu þeir á skipi sínu búshluti og kvikfé. Fengu þeir veður hagstæð og tóku Hvalfjörð síð sumars. Kalman átti þrjá sonu, svo um sé getið, Kormák og Kýlan nefna sumir tvo. Vóru þeir frumvaxta, þá er Kalman kom út. Sturla hét inn þriðji. 
  Það er sagt, að þeir bræður sigldu fyrst undir Noreg, en frágu þar ófrið mikinn, því Haraldur lúfa lagði land allt undir sig, og sigldu þeir fyrir Agðanes byrjargol nokkuð. Sáu skipverjar þá, að þurs einn sat á landi, og beiddist fars til Íslands. Sá var ungur mjög, en þó allófrýniligur. Þar af þótti mönnum óheill standa, ef slíkum vættum var synjat bæna, og tóku þeir bræður við honum og kölluðu Surt, en litlu síðar en þeir yrðu landfastir, hvarf Surtur, og spurðist eigi til hans lengi síðan. 
  Kalman sat við Kalmansá um veturinn. Drukknuðu þá á Hvalfirði synir hans tveir inir eldri. Fyrir því nam hann eigi yndi við sæ niður. Leitaði hann þá upp til fjallanna og nam síðan land fyrir vestan Hvítá millum Fljóta, Kalmanstungu alla og svo allt austur undir jökla, sem grös eru vaxin, og bjó í Kalmanstungu. Kalman var gildur bóndi. Sturla, sonur hans, var mikill maður og efniligur. 
  Þá er mælt, að menn yrðu varir við Surt, er Sturla var fulltíða, í Surtshelli upp með Fljóti. Vóru þar kallaðar Hellisfitjar. 
  Kýlan, bróðir Kalmans, nam land og bjó fyrir neðan Kollshamar. Hans sonur var Kári, mikill maður og styrkur og heldur óeirinn.

2. Frá Hrosskeli og Þorvarði.
Brandur nefja hét maður ágætur, faðir Þorsteins, er átti Lofthænu, dóttur Arinbjarnar hersis úr Fjörðum. Systir Lofthænu var Arnþrúður, er átti Þórir hersir Hróaldsson, og var þeirra sonur Arinbjörn hersir. Móðir þeirra Arnþrúðar var Ástríður slækidrengur, dóttir Braga skálds og Lofthænu, dóttur Erps lútanda. Sonur Þorsteins og Lofthænu var Hrosskell, er átti Jóreiði, dóttur Ölvis Finnasonar, Möttulssonar konungs. 
  Hrosskell var mikill maður og styrkur. Fór hann út til Íslands með Jóreiði, konu sína, og kom skipi sínu á Grunnafjörð og bjó fyrst á Akranesi. Síðan ömuðust þeir Ketill á Akranesi og bræður hans við honum. Nam hann þá land í Hvítársíðu milli Kjarrár og Fljóta og bjó að Hallkelsstöðum. Hallkell hét sonur hans, og var við hann bærinn kenndur. 
  Þorvarður hét maður. Hann var rammur að afli, og bjó hann þar, sem heitir á Þorvarðsstöðum. Átti hann Fljótsdal allan upp með Fljóti, svo langt sem vötn deila til Borgarfjarðar, allt á fjöll norður. Hans sonur var Smiðkell, efniligur maður. 
  Þorgauti, skipverja sínum, gaf Hrosskell land niður í Síðu, og bjó hann á Þorgautsstöðum. Hans synir vóru þeir Gíslar tveir.

3. Frá Örlygi og ættmönnum hans.
Örlygur hét maður. Hann var Hrappsson, Bjarnarsonar bunu. Hann var á fóstri með Patreki biskupi inum helga í Suðureyjum. Hann fýstist að fara til Íslands. Bað hann Patrek biskup, að hann sæi um með honum. Biskup fékk honum kirkjuvið og bað hann hafa með sér og plenarium og gullpenning og mold vígða, að hann skyldi leggja undir hornstafi og hafa það fyrir vígslu, skyldi hann helga Kolumbilla. 
  Þá mælti Patrekur biskup: “Hvar er þú tekur land, þá byggðu þar alleina, er þú sér þrjú fjöll af hafi og fjörð að sjá millum hvers fjalls og dal að hverju fjalli. Þú skalt sigla að inu synnsta fjalli. Þar mun skógur vera, og sunnan undir fjallinu muntu rjóður hitta og lagða upp eða reista þrjá steina. Ger þar kirkju og bú þar.” 
  Örlygur lét í haf og með honum sá maður á öðru skipi, er Kollur hét, fóstbróðir hans. Þeir höfðu samflot. Á skipi með Örlygi var sá maður, er Þorbjörn spör hét, og annar Þorbjörn tálkni og bróðir hans, Þorbjörn skúma. Þeir vóru synir Böðvars blöðruskalla. 
  En er þeir kómu að landinu, gerði að þeim storm mikinn, og rak þá vestur um landið. Þá hét Örlygur á Patrek biskup, fóstra sinn, til landtöku þeim og hann skyldi af hans nafni gefa örnefni, þar sem hann tæki land, og vóru þá komnir vestur um landið. Hann kom skipi sínu í Örlygshöfn, og þar inn kallaði hann Patreksfjörð. En Kollur hét á Þór. Þá skildi í storminum, og kom hann þar, er Kollsvík heitir, og braut hann þar skip sitt. Þar vóru þeir um veturinn, og segir eigi meir af þeim í þessi sögu. 
  En um vorið bjó Örlygur skip sitt og sigldi brott með allt sitt vestan fyrir Barð, og er hann kom suður fyrir Faxaós, þar kenndi hann fjöll þau, er honum var til vísað. Þar féll útbyrðis járnklukkan og sökk niður, en er þeir sigldu inn eftir firði og tóku land, þar sem nú heitir Sandvík á Kjalarnesi, þar lá þá járnklukkan í þarabrúki. 
  Helgi bjóla hét maður, sonur Ketils flatnefs, Bjarnarsonar bunu, er land hafði numið að ráði Ingólfs Arnarsonar landnámamanns, Kjalarnes allt millum Mógilsár og Mýdalsár, og bjó að Hofi. 
  Örlygur var með Helga, bræðrungi sínum, inn fyrsta vetur, en um vorið nam hann land að ráði Helga millum Mógilsár og Ósvífurslækjar og bjó að Esjubergi. Hann lét þar og kirkju gera, sem honum var boðið. Hjálp hét kona hans, en Valþjófur sonur þeirra. Hafði hann út komið með feður sínum og var þá fulltíða og röskur mjög. 
  Valþjófur nam Kjós alla og bjó að Meðalfelli. Þorbjörn kollur hét sonur hans, faðir Hallveigar, er átti Þórður lambi. Það er Valþýflingakyn. Signý hét dóttir Valþjófs, er Signýjarstaðir eru við kenndir. Hana átti Grímkell, sonur Bjarnar gullbera. Þeirra synir vóru þeir Hörður, er drepinn var í Geirshólmi, og Gnúpur, faðir Birnings, föður Gnúps, föður Eiríks Grænlendingabiskups. Valbrandur hét annar sonur Valþjófs, og var hans sonur Torfi, er síðar kemur við söguna. Þeir feðgar, Valbrandur Valþjófsson og Torfi, bjuggu fyrst að Möðruvöllum í Kjós og vóru mjög fyrir bóndum. 
  Síðan átti Örlygur Hrappsson inn gamli Ísgerði, dóttur Þormóðs Bersasonar. Þeirra sonur var Geirmundur, er bjó að Esjubergi eftir Örlyg, föður sinn, og Vélaug dóttir. Dóttir Geirmundar Örlygssonar var Halldóra. Hennar fékk Þjóstólfur, sonur Bjarnar gullbera. Þeirra sonur var Þorleifur, er bjó að Esjubergi eftir Geirmund, móðurföður sinn, er Esjubergingar eru frá komnir. Þeir trúðu á Kolumbilla, þótt þeir væri óskírðir. Þorleifur var tröllaukinn og tók þó kristni. Frá honum er margt manna komið.

4. Frá ætt Illuga svarta.
Grímur og Hrómundur hétu bræður tveir háleygskir. Þeir fóru báðir til Íslands. Kom Grímur háleygski út með Skalla-Grími, er gaf honum land milli Andakílsár og Grímsár. Hans sonur var Úlfur á Geitlandi. 
  Hrómundur, bróðir Gríms, sonur Þóris Gunnlaugssonar, Hrólfssonar, Ketilssonar kjölfara, kom skipi sínu í Hvítá. Hann nam Þverárdal og Þverárhlíð ofan til Hallarmúla og fram til Þverár. Hann bjó á Hrómundarstöðum. það er nú kallað Karlsbrekka. Gunnlaugur hét sonur hans og var kallaður ormstunga. Hann fékk Vélaugar, dóttur Örlygs, og bjó hann að Gunnlaugsstöðum fyrir sunnan Þverá. Þeirra dóttir var Þuríður dylla. Þuríðar dyllu fékk Hallkell Hrosskelsson á Hallkelsstöðum. Börn þeirra vóru þau Þórarinn, Finnvarður, Tindur og Illugi inn svarti og Gríma, er átti Þorgils Arason, og koma þeir Hallkelssynir allir við þessa sögu.

5. Frá landnámsmönnum.
Grímur hét maður, er land nam ið syðra upp frá Giljum til Grímsgils. Hans synir vóru þeir Þorgils auga á Augastöðum og Hrani á Hranastöðum. 
  Þorkell kornamúli nam Ás inn syðra upp frá Kollslæk til Deildargils og bjó í Ási. Hans sonur var Þorbergur kornamúli. Hann átti Ólöfu elliðaskjöld, dóttur Ófeigs og Ásgerðar, systur Þorgeirs gollnis. 
  Úlfur, sonur Gríms ins háleygska og Svanlaugar, dóttur Þormóðar af Akranesi, nam land millum Hvítár og suðurjökla og bjó í Geitlandi. Hans synir vóru þeir Hrólfur og Hróaldur, faðir Hrólfs yngra, föður Illuga ins rauða. 
  Þórarinn hét maður. Hann var illur og ódæll. Bjó hann í Hraunsási. Var hann vígamaður mikill og rógsamur. Bölverkur hét sonur hans, mikill maður og styrkur og ið mesta afarmenni, ef í deilur sló. Sigríður hét dóttir Þórarins. 
  Smiðkell tók þá við búi á Þorvarðsstöðum. Gerðist hann gildur bóndi og að öllu vel menntur. Synir hans vóru þeir Auðunn og Þórarinn, kappar miklir og ófyrirlátsamir. Fóstbræðralag gerðist á með þeim og Bölverki, syni Þórarins illa í Hraunsási. Var hann kallaður Músa-Bölverkur. Hávaðasamir vóru þeir heldur og ódælir.

6. Dauði Kalmans og Kýlans.
Sturla, sonur Kalmans í Kalmanstungu, var inn efniligasti maður. Hann setti bú saman og bjó fyrst á Sturlustöðum upp undir Tungufelli upp frá Skáldskelmisdal og þótti göfugur maður. 
  Það var eitt sinn, að Kalman bóndi fór að hitta frillu sína suður yfir Hvítá, og var hann þá gamall. En er hann vildi heim, hafði áin vaxið mjög. Reið Kalman eigi að síður á ána. Ætlaði hann að láta hestinn sveima að yfir. Svalg þá straumrinn hann og hestinn og kafði hvorntveggja til bana. Rak lík Kalmans á sama land og hann hafði frá riðið. Var þá sent eftir Sturlu, syni hans, og lét hann heygja Kalman þar, sem hann hafði á land rekið, og er haugur hans á Hvítárbakka fyrir sunnan. 
  Eftir það fór Sturla byggðum í Kalmanstungu og bjó þar síðan. Hafði hann goðorð og var kallaður Sturla goði. Bjarni hét sonur hans, er síðar varð ágætur maður. 
  Skömmu síðar andaðist Kýlan undir Kollshamri. Kári, sonur hans, tók þá við föðurleifð sinni. Þótti hann miðlungi góðgjarn. Hann var kvongaður. Sonur hans hét Kýlan. Var hann heitinn eftir föðurföður sínum og var röskligur maður og þótti að öllu föðurbetrungur.

7. Víg Karla og frá Þjóðólfi.
Úlfur á Geitlandi gerðist nú gamall, og tóku nú synir hans við fjárforsjá. Hrólfur var fyrir þeim og elstur. Allir vóru þeir Úlfssynir mannvænligir menn. 
  Maður er nefndur Karli og var Konálsson, leysingi þeirra Hrólfs. Bjó hann á Karlastöðum. Þjóðólfur hét sonur hans, knáligur maður. Var hann löngum að Smiðkels og fóstursonur hans. Gerðust þeir fóstbræður, Smiðkelssynir og hann. Músa-Bölverkur var inn fjórði. 
  Það er mælt, að þeir fóstbræður hefði ærið traust á jötninum Surt í Surtshelli, en ógerla vita menn, hvort hann var sonur Surts þess, er utan hafði komið með þeim Kalman og Kýlan bræðrum, eða eigi, þó glíkindi öll á þættu og flestir telji svo verið hafa. 
  Þá bjó Kári Kýlansson að Kollshamri. Áttu menn fénað saman upp um skóga, og gekk mjög sjálfala bæði naut og sauðir. 
  Það var á einu hausti, að menn réttuðu nautfé sitt við Hvítá. Þrættu þar menn um uxa nokkurn mikinn, hverr eigandi væri að. Taldi Kári sér uxann, en Karli á Karlastöðum bað nábúa sína sanna, að hann ætti. Deildu þeir lengi, og lá við, að barist yrði, því að Geitlendingar fylgdu Karla, en Sturla goði Kára, frænda sínum, og Þorbergur kornamúli. Var þá leitað vættisburða, og gengu þeir allir í vil Karla. Var það sannara. Tók hann þá uxann, sem vera átti, og skildu við það. Er eigi getið, að þeim Sturlu og Úlfssonum yrði þetta að sundrþykju. 
  Litlu síðar var það, að Kári eggjaði þræl sinn að fara til og drepa Karla. Kvaðst hann mundu gefa honum frelsi og fé mikið. Gein þrællinn skjótt við flugu þeirri. Hljóp hann þá suður um hraun og lét sem ær væri. Hafði hann höggspjót mikið, er Kári hafði gefið honum. Karli sat á þreskildi, er þrælinn bar að. Kvaddi hann eigi Karla og hjó hann þegar banahögg, hljóp heim síðan og segir Kára. Lét hann vel yfir. Þrællinn beiddist þá launanna. 
  Kári mælti: “Skyldur ertu, þræll, fastur á fótum, að vinna slíkt, er eg til mæli, og hefir þú ærin laun, ef eg gef þér spjótið, er þú vóst hann með.” 
  Þrællinn kvað honum illa farið að eggja sig til stórræða, en svíkja sig á svo gert ofan um frelsi og fé, er hann bauð honum til, og kvaðst eigi svo búið þola. Kári brá þegar sverði og hjó hann banahögg og lést hafa ætlað honum þau launin. En á Karlastöðum, er það að segja, að konur fundu bónda veginn. Var þegar sent til Hrólfs á Geitlandi. Sendi hann þegar mann yfir á Þorvarðsstaði eftir þeim fóstbræðrum. Kómu þeir skjótt Smiðkelssynir og Þjóðólfur. Fóru þeir þegar á Karlastaði með Úlfssonum og veittu Karla umbúnað og nefndu votta að benjum. Var leitað að vegandanum. Spurðist það eitt, að þræll Kára hefði hlaupið um hraun ofan og lýst vígi á hendur sér við smalamann frá Ási. 
  Riðu þeir þá ofan undir Kollshamar við fimmtánda mann og heimtu út Kára. Var hann fámennur fyrir og gekk út við heimamenn sína og Kýlan, sonur hans. 
  Þá mælti Hrólfur: “Kunnugt mun þér, Kári, að Karli bóndi er veginn af þræli þínum, og máttu þegar selja hann fram, en fyrir því að misþokki var á með ykkur Karla, er oss grunur á, að þú sért nokkurs af valdur. Mun og svo virt af sumum mönnum, að þú sért ráðbani hans.” 
  Kári mælti: “Ekki þætti glíkligt, að eg hefði svo um klappað sem komið er, væri eg valdur að banaráðum við Karla, og mun eg ótrauður að framselja þrælinn.” Bað hann þá heimamenn sína taka hræið í útibúri og sýna þeim. Var það þá gert. 
  Hrólfur mælti: “Vandast nú málið, eða hverr hefir vegið?” 
  Kári mælti: “Því drap eg hann fyrir ódæði slíkt, að hann hlypi eigi í höfuð fleiri dugandismönnum. Vó eg hann, þegar eg vissi, hvað orðið var, enda var hann ær, og synja eg allra bóta fyrir hann. Væntir mig þess af ykkur Úlfssonum, að þið megið sjá sýknu mína og láta því svo búið standa, ella eg færi lögvörn fyrir mig.” 
  Þá mælti Auðunn Smiðkelsson: “Hafa mundi hann spjót þitt, og ertu allótrúligur.” 
  Kári mælti: “Vætti eg um örlög þín, Auðunn, að þeygi muntu sáttgjarn verða.” 
  Þjóðólfur mælti: “Finna vil eg Sturlu goða og vita, hvað hann leggur til. Þykir mér illa úr seljast, ef faðir minn liggur óbættur fyrir þræli Kára.” 
  Skildu þeir við það, og riðu þeir Hrólfur og Smiðkelssynir í Kalmanstungu og hittu Sturlu að máli. Svarar hann fáu og kvaðst ekkert kunna til að leggja, lét Kára mundu verjast mega, er hann drap þrælinn. Bauð hann að gerast vinur þeirra að meiri, ef þeir léti kyrrt, kvað þetta vandamál svo mikið, að ósýnt væri, hverir beri hærra hlut, - “en frændur mínir eiga hér hlut að, og má eg eigi með öllu synja þeim liðsinnis, ef í þingdeildir kemur.” 
  Hrólfur bað þá Þjóðólf að meta vel tillögur Sturlu, kvað hann ágætan mann, - “og góður er vinskapur hans.” 
  Þjóðólfur mælti: “Því að einu mun eg heita að hefna eigi föður míns, komist eg í færi, að eg viti eigi með vissu, að Kári sé sannur ráðbani hans.” 
  Sturla mælti: “Hví mundi Kári vega þrælinn, væri hann eigi sýkn? og er það eigi dugandismanna, sem eg ætla Kári sé, frændi minn.” 
  Þá svarar Auðunn og mælti: “Annað tveggja ertu of frændrækinn, Sturla, eða þú ert dulinn mjög að honum. Uggi eg, að hann sé manna lævísastur, hvernig sem hann nú lætur.” 
  Sturla svarar: “Ekkert rekur þig, Auðunn, það betra sé að spilla friði að svo vöxnu máli. Mundi og Smiðkell, faðir þinn, hafa öðruvísi um mælt.” 
  Auðunn mælti: “Eg ætla hvorngi okkar beturfeðrung.” 
  Hrólfur og þeir bræður, Hróaldur og Illugi, báðu þá að leiða eigi slíkt til sundurþykkju. Varð það þá fyrir umtölur þeirra, að þeir skildu vinir að kalla.

8. Frá Hellismönnum og víg Kýlans.
Þat var litlu síðar, að Illugi Hrólfsson5 inn rauði fékk Sigríðar, dóttur Þórarins illa í Hraunsási, og réðst þangað. Fór þá Bölverkur á Þorvarðsstaði með fé sitt og svo Þjóðólfur. Var þar mannmargt og bú mikið, en landkostir gnógir. Höfðu þeir fóstbræður mestar nytjar af heiðum öllum norður til Sands. 
  Örn hét Austmaður, er út kom í Hvítárósi. Réðst hann til Þorvarðsstaða og staðfestist þar. Hann var mikill og styrkur og inn mesti veiðimaður. Höfðu þeir selstöð norður við fiskivötn á heiðum, og var Örn jafnan að seli, þar er síðan heitir Arnarvatn og heiðin Arnarvatnsheiði. 
  Annað sel áttu þeir ofan með Fljóti. Þess gætti maður, sá Þorvaldur hét. Var hann frændi þeirra Smiðkelssona. Eiríkur hét bróðir hans, afburðamaður um afl og vöxt. Ólst hann þar upp með þeim Smiðkeli og var skáld gott. Örn Austmaður var að veiðum hvert sumar og var ærið fengsæll. 
  Þeir Smiðkelssynir gerðu sér vígi gott í hellinum Surts, því mjög treystu þeir á mátt og hylli jötunsins. Sátu þeir þar ýmist og menn þeirra eða heima á Þorvarðsstöðum. Höfðu þeir fé ærið og þó bú kostnaðarsamt og mannmargt. Vóru þeir síðan kallaðir Hellismenn. 
  Það var eitt sinn, að Bölverkur reið í Hraunsás. Þá var Þórarinn, faðir hans, gamall mjög og sjónlaus með öllu. Þeim feðgum varð margrætt. 
  Þá mælti Þórarinn: “Hefir þú spurt, hversu Kári hefst við? Hefi eg frétt, að hann lét drepa Karla og dræpi síðan þrælinn af yfirdrepskap einum. Hafa heimamenn hans út borið, en hann þykist hafa vælt þá, er eftir leituðu, í mesta lagi, og eru slíkt hnyttibrögð mikil.” 
  Bölverkur svarar fáu og tók tal annað. Þjóðólfur var nær og heyrði gerla, hvað Þórarinn mælti. Brá hann litum, en svaraði engu. 
  Riðu þeir Bölverkur heim og ræddust við, og kom þar niður talið, hversu með skal fara eða eftir leita, hve satt væri um athafnir Kára. Kómu þeir á Þorvarðsstaði og sögðu Smiðkelssonum. 
  Þá mælti Auðunn: “Fyrir löngu vissi eg, að hann var sekur, þótt eg hafi kyrrt um látið.” 
  Þjóðólfur mælti: “Hvert liðsinni skal eg eiga, þar sem þú ert, fóstbróðir, að eigi standi svo búið, og kveð eg ykkur helst að því, frændur mína og fóstbræður, Þórarin og þig. Er eg allur fyrir borði, nema þið dugið mér, ef til hefndanna kemur.” 
  Auðunn mælti: “Eigi munt þú þurfa fjölmenni, ef þú bregður við skjótt, áður njósn fari af fyrirætlan þinni. Skaltu ríða þegar í kveld við sjöunda mann og koma Kára á óvart og pína til sagna, ella drepa að öðrum kosti.” Þórarinn kvaðst með honum vilja fara. 
  “Eigi er það mitt ráð,” kvað Auðunn, “hafa þeir því brýnari sakir á oss um liðveislu við Þjóðólf.” 
  Og fór það fram, sem Auðunn vildi, að Þjóðólfur fór við sjöunda mann, og kom hann í hóla nokkura skammt frá bæ Kára. Hafði Kári þá riðið á nes út aftaninn áður, en Kýlan fór að hrossum um hólana. Sá hann menn þessa með vopnum og vissi eigi, hverir vera mundi. Hafði hann eigi annað vopna en skjöld sinn og öxi mikla. 
  Þá mælti Þjóðólfur: “Þar fer Kýlan, og drepum hann, því eigi er fullhefnt, nema tveir komi fyrir svikin og vígið.” 
  Hljópu þeir þá að honum og sóttu hann. Varðist Kýlan litla hríð, áður Þjóðólfur bað þá, er með honum vóru, engan hlut að eiga með þeim. Börðust þeir þá tveir enn um hríð. Klauf Kýlan skjöld Þjóðólfs. Renndi öxarhyrnan ofan í lærið, og varð það svöðusár. Gekk þá öxin af skaftinu. Þjóðólfur hjó þá til Kýlans, og kom á brjóstið, er hann var berskjaldaður, og gekk á hol. Var það hans bani. 
  Síðan riðu þeir að bænum og spurðu, að Kára var eigi við kostur. Eigi lýsti Þjóðólfur þar víginu, en er þeir riðu heimleiðis, kvað hann:
**

9. Brenna Kára Kýlanssonar.
Þeir Þjóðólfur riðu nú heim á Þorvarðsstaði og sögðu tíðendin, að Kýlan Kárason var veginn. 
  Auðunn kvað það illa orðið, - “og kom ómakliga niður, ef Kári skal undan stýra, illmenni slíkt, eða hvort hefir þú, Þjóðólfur, nokkuð lýst vígi Kýlans?” 
  Hann mælti: “Eigi enn.” 
  Þá mælti Auðunn: “Þér er einsætt að bregða við nú þegar og ríða að Kára. Mun hann nú heim kominn og ugga eigi að sér. Verður eigi seinna betra, er hann veit vígið.” 
  Reið nú Þjóðólfur aftur, og réðst þá Þórarinn til með honum. Fóru þeir alls sextán saman, Þjóðólfur og Þórarinn Smiðkelsson, Músa-Bölverkur var inn þriðji, fjórði og fimmti Eiríkur og Þorvaldur bræður, sétti Örn Austmaður og tíu aðrir og einn þeirra Þormóður Þrasason, er nýkominn var til Hellismanna, kominn af Ströndum norðan, því sekur hafði hann þar orðið of víg. 
  Kómu þeir um elding nætur undir Kollshamar og tóku þar dyr allar. Var þá Kári heim kominn. Hafði hann eigi fleira manna en heimamenn sína. Vóru það fimm húskarlar og konur margar. 
  Þjóðólfur spyrr, ef Kári væri inni. Kári kvað svo vera. 
  Þá mælti Þjóðólfur: “Nú kann eg að segja þér víg Kýlans, sonar þíns. Er eg og að fullri raun kominn, að þú ert sannur ráðbani föður míns. Ætla eg nú svo til, að til skarar mætti skríða um skipti vor. Eru þér nú tveir kostir fyrir höndum, að ganga út og berjast við mig, hinn annar að brenna hér inni. Skal nú eigi undan dragast að hefna á þér strákskapar þíns.” 
  Kári mælti: “Þykkist þú enn eigi fullhefnt hafa á sýknum manni, vega fyrst son minn og mig síðan, og eru slíkt firn mikil. Skal og einhver ykkar ekki frá tíðendum segja, áður eg sé við velli lagður.” 
  Tók þá Kári til spjóts síns og lagði út um dyrin. Nam lagið lærið, og skeindist Þjóðólfur lítið. Þórarinn hjó þá spjótið af skaftinu fyrir Kára. Læsti Kári dyrunum, en þeir Þjóðólfur sendu eftir eldi til næsta bæjar og gerðu bál mikið á húsum uppi af birkivið, er þar lá. Tóku brátt húsin að loga. Gengu þá út konur og húskarlar tveir. Engra bað Kári þá griða, vóru þá og engi boðin. Féll þar næst ofan skálinn. Tróð Kári nú þekjuna, er niður féll, og skaut út á þá af handboga. Varð hann þeim skeinuhættur og varð þriggja manna bani, áður hann féll. Lést hann þar. Brunnu með honum þrír húskarlar hans og tvær konur, er eigi höfðu út komist. 
  Eftir brennuna riðu þeir Þjóðólfur til Þorvarðsstaða og sögðu sem orðið var. Þá kvað Þjóðólfur vísu þessa:
**
  Auðunn lét vel yfir og kvað Kára og hans maka eigi sparandi.

10. Hefjast deilur við Sturlu.
Brátt spurðust þessi tíðendi og þóttu mikil vera, því marga áttu þeir feðgar frændur og eftirtalsmenn. 
  Í þann tíma hafði Illugi inn svarti tekið við búi á Gilsbakka í Hvítársíðu, og var hann höfðingi þar í Síðunni. Vóru þeir Hallkelssynir bræður hans, Tindur, er bjó á Hallkelsstöðum, Þórarinn og Finnvarður. Vóru þeir ýmist í förum eða með þeim Illuga og Tindi. Illugi átti Ingibjörgu, dóttur Ásbjarnar auðga frá Ásbjarnarstöðum, Harðarsonar úr Hörðudal. Þeirra synir vóru þeir Gunnlaugur ormstunga, Hermundur og Ketill, en Kolfinna dóttir. Hennar fékk síðar Hrútur Tannason. 
  Torfi Valbrandsson bjó þá á Breiðabólstað í inum nyrðra Reykjadal. Hafði hann fengið Þóroddu Önundardóttur breiðskeggs, Úlfarssonar, Úlfssonar Fitjumskeggja, Þórissonar hlammanda. Bróðir Þóroddu var Tungu-Oddur, en Geirlaug var móðir þeirra, dóttir Þormóðar á Akranesi, systir Bersa, föður Þorgests, föður Starra að Hólmi. Hafði Þóroddu fylgt að heiman hálfur Breiðabólstaður. Því réðust þeir þangað feðgar, Valbrandur og Torfi. Þorkell hét sonur Torfa. 
  Þeir Illugi svarti og Torfi vóru vinir Sturlu goða, og réðu þeir náliga öllu þar um sveitir. 
  Sturla ríður þessu næst á Gilsbakka og hittir Illuga og biður hann eiga hlut að málum þeirra Hellismanna, annað tveggja til sekta eða mannhefnda. 
  Illugi mælti: “Vænligast sýnist, að leitað sé um sættir ið fyrsta sinni, því margir ætla, að Kári hafi eigi saklaus drepinn verið, þó Kýlan væri með öllu sýkn, og mun eg veita þér til þess með bræðrum mínum brautargengi.” 
  Lét Sturla sér það vel líka, og skildu við það. Þaðan reið Sturla á Breiðabólstað og vekur ið sama mál við Torfa. Hann bað Sturlu bjóða sættir, - “en vilji þeir engi boð þín eða handsala tryggðir og bætur fyrir víg Kýlans, muntu stefna málinu til Kjalarnesþings. Skal eg þá að duga þér, ef í þingdeildir kemur. Er það mitt ráð, að þú ríðir fyrst á Þorvarðsstaði og fáir til með þér Hallkelssonu og beiðist bótanna fyrir víg Kýlans, því að allillt mun að hefja eftirmál Kára. Vitu flestir, að hann var ráðbani Karla, en svari þeir engu sáttgjarnliga til, muntu stefna þeim.” 
  Sturla kvað svo vera skyldu og lést hafa svo um hugað málið, - “en hafa vildi eg fleiri viturra manna ráð, því stórir gerast nú Hellismenn, og þess væntir mig, að erfitt mun að sitja samsíðis þeim, er stundir líða fram.” 
  Ríður Sturla heim við það, fór síðan undir Kollshamar og tók undir sig fé allt þeirra feðga, frænda sinna, Kára og Kýlans. Var þá auðsætt, að með öllu tók hann að sér vígsmálin. 
  Hét síðan á Brennu, þar Kári var brenndur, en Kýlanshólar, þar Kýlan var veginn.

11. Frá Hellismönnum og stefnuför Sturlu.
Þá er þetta var tíðenda, var Hrólfur inn auðgi á Geitlandi andaður. Réð þá fyrir búinu Hrólfur inn yngri, sonur Hróalds. Var hann garpur mikill og hafði lengi utan verið. Hann átti Þórríði Valþjófsdóttur, Örlygssonar frá Esjubergi, systur Valbrands, föður Torfa. Synir þeirra vóru þeir Illugi og Kjallakur, er síðar bjó að Lundi í syðra Reykjadal, og Sölvi, er bjó á Geitlandi, - eftir það réðst Hrólfur vestur að Ballará, sem síðar segir, - en Þórlaug gyðja dóttir. Hróaldur, faðir hans, var þá gamall og var þá með honum. 
  Þeir Smiðkelssynir fundu Hrólf og báðu hann liðs, ef Sturla vildi á hefnileið snúa, og kváðust það spurt hafa, að þeir Torfi og Hallkelssynir mundu honum liðsinnir um eftirmálin þeirra feðga. Hrólfur kvaðst mundu um sættir leita, lét Kýlan verið hafa saklausan, en Kára sannan að sök. Bað hann þá gera sér orð, ef Sturla kæmi. Tóku þeir því með þökkum og fóru heim síðan. Vóru þeir þá með menn sína alla í hellinum. 
  Litlu síðar sendi Sturla ofan í Síðu eftir þeim Hallkelssonum. Brugðu þeir við skjótt og kómu við þrjá tigu manna í Kalmanstungu. Þar vóru þeir Illugi og bræður hans þrír og Gísli Þorgautsson frá Þorgautsstöðum. Sturla var þar fyrir með tvo tigu manna. Vóru með honum Þorbergur kornamúli og þeir bræður, Hrani af Hranastöðum og Þorgils auga af Augastöðum, synir Gríms, er land hafði numið frá Giljum til Grímsgils. Grímur hét sonur Hrana, mikill maður og styrkur, en heldur óeirinn. Var hann Stafngrímur kallaður og bjó á Stafngrímsstöðum við Hvítá. Var hann vinur Sturlu og fóstbróðir hans. Löngum var hann með honum og latti hvergi, ef nokkuð þyrfti að reyna. 
  Riðu þeir nú Sturla og Hallkelssynir á Þorvarðsstaði og fundu Smiðkel. Vöktu þeir við hann um eftirmálin. Var Sturla fyrir svörum. Smiðkell var við aldur, er hér var komið. Kvaðst hann engu svara um málaleitan þá, segir þá sonu sína og menn þeirra vera þar til reiðu, ef mönnum þætti þeir Kári hafa verið vegnir að saklausu. 
  Sturla mælti: “Leggja máttu til þín holl ráð, bóndi, að vel verði um svarat. Skal eg eigi með ofsa eftir leita, og máttu skirra svo vandræðum. Þolum vér eigi með öllu, að frændur vorir liggi óbættir.” 
  Smiðkell mælti: “Einkis mun eg um biðja, að Kári sé bættur. Þykir mér slíkt landhreinsun að ráða af dögum þjófa og illmenni, sem Kári var.” 
  Illugi bað þá eigi dveljast að Smiðkels, og nýtir eigi af honum. Riðu þeir þá á Fitjarnar, en er þeir Hellismenn sjá för þeirra, gengu þeir allir í vígið með vopnum sínum. Vóru þeir þar sextán saman, Auðunn og Þórarinn, Þjóðólfur og Bölverkur, Eiríkur og Þorvaldur, bróðir hans, Örn Austmaður og níu aðrir fylgdarmenn þeirra. Var vígið gott og rammgert af grjóti einu. Þeir Sturla stigu af hestum sínum og gengu með flokkinn að víginu. 
  Sturla mælti: “Svo er varið ferð vorri, að eg vil beiðast bóta fyrir víg frænda minna og leita eftir sáttvænliga. Hafið þér mikið að gert, að kyrrt skuli liggja.” 
  Auðunn svarar: “Flestir munu mæla, að Kári hafi eigi drepinn verið að saklausu, er hann var bæði þjófur og morðingi, og þarftu eigi slíks að leita, en hálfra bóta mun þér eigi varnað fyrir víg Kýlans.” 
  Sturla mælti: “Hvort eruð þér allir á sama ráði og Auðunn, að neita bótum?” 
  Þá svarar Þórarinn Smiðkelsson: “Ekki mun þér sæmd í að mæla eftir Kára. Var hann inn mesti óaldarmaður, og ertu miðlungi góðgjarn, er þú fer með slík erendi.” 
  Sturla taldi þá rofið hafa sættir við sig. 
  Þjóðólfur svarar: “Til mín muntu því víkja, en því einu hafða eg heitið að sættast, Sturla, og hefna eigi á Kára, að eg hefði eigi fyrir satt, að hann væri ráðbani föður míns. Er og slíkt vel boðið, að bæta Kýlan að nokkru, því brýnar sakir vóru á Kára, að hann hafði fyrirgert sér og meira fyrir svik sín og vélræði. Vóru þeir og hvergi jafnir menn, faðir minn, Karli, og hann.” 
  Sturla mælti þá: “Svo þykjumst eg hafa gott mannval, að eigi mun með öllu tjá að neita bótum, og megið þér sjá, að vandræði mun af standa, ef svo skal verða svarað.” 
  Illugi mælti: “Ráð kalla eg ykkur, Hellismenn, að bæta Kýlan að fullu, og að því mun eg veita Sturlu.” 
  Auðunn kvað hvergi meira boðið. En er þeir ræddust þetta við, riðu þar að átján mann sunnan yfir hraunið. Var þar Hrólfur og synir hans, Kjallakur og Sölvi, með Geitlendingum. Stigu þeir af hestum sínum og stóðu allskammt frá með vopnum. Vissu þeir Sturla ógerla, hvert erendi þeirra var. 
  Þá stefndi Sturla Hellismönnum til Kjalarnesþings og lét varða skóggang. Hrólfur gekk þá að og bað menn sættast. Sturla kvað þá öllum sáttum neita, þeim er nokkur sæmd væri í. Hrólfur spyr, hverjar boðnar séu. Illugi kvað Sturlu sættast vilja, ef Kýlan er bættur heilum bótum, en fyrir víg Kára og brennu komi hálf manngjöld, en hálf falli niður fyrir gagnsakir. 
  Hrólfur mælti: “Einkis mun eg þá um leita, ef eigi er betur boðið af hendi Sturlu, svo illa sem Kári fór með sínu ráði.” 
  Þá kvað Þjóðólfur vísu þessa:
**
  og segir Þjóðólfur í vísu þessari, að grýta skuli á þá Sturlu. Þá kvað Eiríkur skáld vísu:
**
  Þeir Hellismenn höfðu grjótið gnógt í virkinu, því þegar vóru þeir búnir til varnar, og eggjuðu þeir Þjóðólfur og Eiríkur til aðsóknar. En þeim Sturlu sýndist allóárenniligt, er uppi fyrir var einvalalið með ærnu grjóti, en borin von, að Hrólfur og Geitlendingar léti hlutlaust. Réðu þeir það af að ríða frá að sinni og stefndu áður vígsmáli Kýlans og brennusökinni til Kjalarnesþings og riðu heim síðan.

12. Frá þingreið og deilu.
Nú hafði Illugi, er kallaður var inn rauði, sonur Hrólfs á Geitlandi, fengið Sigríðar, dóttur Þórarins illa, systur Músa-Bölverks, og tekið við búi í Hraunsási, en Þórarinn illi var andaður. Vel var í sifjum með þeim Illuga og Bölverki. Var hann þar löngum. 
  Eftir stefnuför Sturlu réðu þeir Hellismenn ráðum sínum, og var það af ráðið að biðja sér liðs til þingreiðar. Riðu þeir Smiðkelssynir til fundar við Hrólf og báðu hann þingfarar. 
  Hrólfur mælti: “Því einu skal eg heita, er eg vil enda, að þið megið svo til ætla, að þið verðið eigi ofurliði bornir. En engu mun eg áleiðis koma um sættir, en svo má eg um klappa, að Torfi, mágur minn, veiti þeim eigi vígsgengi að svo búnu, þótt hann fylgi þeim til réttra laga um víg Kýlans.” 
  Auðunn gaf Hrólfi skikkju vandaða, en Þjóðólfur hring góðan og Þórarinn sverð til liðs sér, og skildu við það. Bölverkur reið í Hraunsás og hitti Illuga inn rauða, mág sinn, og bað hann þingfarar. Hét Illugi ferðinni. Líður nú allt fram að þingi. 
  Litlu áður reið Hrólfur af Geitlandi á Breiðabólstað til fundar við Torfa og Valbrand og biður þá leiða mál þessi til sátta, ef nokkurr væri kostur til, kvað illt og agasamt verða mundu í héraðinu, ef þeir Sturla og Hallkelssynir deildu við Hellismenn. 
  Valbrandur mælti: “Eigi mun auðgert að sjá við örlögum þeirra Smiðkelssona og manna þeirra. Hygg eg þá langt um meiri ógæfumenn en þeir nái sættum á málum sínum, þó stillt verði vandræði um sinn.” Torfi mælti: “Vant em eg við kominn. Vinir mínir eiga hlut að, þar sem þeir eru Sturla og Hallkelssynir, enda hefi eg þeim áður liði heitið.” 
  Hrólfur mælti: “Ekki veit eg þig, Torfi, meir vera þeim vandabundinn en mér, nema þú virðir þá að öllu mest allra, bæði frænda þinna og mága, og beiðslu þeirra um liðveisluna, en mín orð að vettugi. En kunna muntu að sjá sæmd þína í því að leita um sættir með mönnum og skirra svo vandræðum, er þú ert svo mjög fyrir öðrum bóndum og kallaður höfðingi í héraðinu.” 
  Þá mælti Torfi: “Kost mun eg á gera, mágur, er þér þykir svo miklu varða, að veita þeim Sturlu alleina til sátta, ef takast mega á þessu þingi. En því skaltu heita mér aftur að láta hlutlaust mál þeirra, hversu sem síðar fer, verði þeir eigi sáttir og standi það mest af Hellismönnum.” 
  Hrólfur kvað svo vera skyldu, og skildu við það. 
  Eftir það riðu menn til þings suður. Riðu þeir Hellismenn sextán saman á Geitland. Reið Hrólfur þaðan við fjóra tigu manna og þeir Illugi inn rauði, sonur hans; Sturla og Illugi inn svarti og bræður hans nær sex tigir manna. Torfi Valbrandsson var við fimm tigu manna. 
  Öndvert þing vóru dylgjur miklar. Torfi leitaði um sættir við þá Sturlu. Sturla kvaðst heyra vilja, hverjar sættir þeir byði. Var þá sent eftir þeim Hellismönnum. Brugðu þeir við skjótt og tóku vopn sín. Gengu þeir Hrólfur þá með flokkinn í móts við þá höfðingjana. 
  Sturla mælti: “Hverjar eru bætur þær, er þér bjóðið fyrir víg Kýlans og brennu Kára? Tel eg alla þá af yður, er eigi hafa að vígum verið, seka um fjörráð, en fyrir bænastað viturra manna vil eg sættum taka, ef vel er boðið, en sjálfdæmi annars kostar.” 
  Þá mælti Auðunn: “Skil eg það, að þú telur mig sekan um fjörráð við þá feðga, en þér satt að segja þótti mér illa, að Kýlan var veginn. En svo máttu til ætla, að eg hafi miklu um valdið, að Kári væri af dögum ráðinn, þjófur og illvirki, enda er þér hvergi né Illuga og bræðrum hans skammlaust eftir hann að mæla. Skal hann og að öllu ógildur. Metur Þjóðólfur jafnt dráp þeirra feðga vígi Karla, ella þó heldur morð hans, með því er hann vildi stela hann uxanum og heiftaðist við hann á svo gert ofan. En þó fyrir tillögur vina vorra skal Kýlan bæta hálfum manngjöldum, en hálf falli niður, því hvergi er jafnt, að Kári mæti Karla. Skulu þér og aldri betri bætur boðnar.” 
  En Sturla neitaði því skjótt. Áttu þó margir góðgjarnir menn hlut að, að saman gengi sættin, og fórst það því meir firr sem lengur var um leitað, enda latti Stafngrímur Sturlu sættanna sem mest mátti hann. Lá við sjálft, að þeir berðist. Þó gátu þeir mágar, Torfi Valbrandsson og Hrólfur, svo til séð, að eigi varð af orrustu, og skildu þeir við svo búið. Riðu Hellismenn heim af þingi og hver til síns heima. Var nú kyrrt um hríð, þó griðalaust væri með mönnum.

13. Frá Þorvaldi holbarka.
Þorvaldur hét maður, sonur Þórðar landnámsmanns að Höfða á Höfðaströnd, Bjarnarsonar byrðusmjörs, Hróaldssonar hryggs, Hrollaugssonar, Áslákssonar, Bjarnarsonar járnsíðu Svíakonungs, Ragnarssonar loðbrókar, Sigurðssonar hrings, Randverssonar, Ráðbarðssonar. Þorvaldur var knáligur maður, vígur vel og inn besti raddmaður. Því var hann holbarki kallaður. Hann var ungur og á léttasta skeiði, er hér var komið, og ókvongaður. Þetta haust kom hann til Þorvarðsstaða til Smiðkels, og dvaldist hann með honum um hríð. Virtist hann þeim feðgum vel. Litlu síðar var það, að Þorvaldur kom til hellisins Surts, og flutti hann þá jötninum kvæði, og er þetta upphaf að:
**
  Eftir það fékk Þorvaldur dóttur Smiðkels, og var boð inni að Þorvarðsstöðum. Var þar margt manna, Hrólfur af Geitlandi og synir hans, Illugi rauði, Kjallakur og Sölvi og aðrir Geitlendingar. Var drukkið fast og gleði mikil. 
  Að boðinu var rætt um málaferli þeirra Sturlu og hvern kost þeir Sturla og Hallkelssynir mundi upp taka. Var það fleiri manna ætlan, að þeir mundi eigi svo búið láta. 
  Þá mælti Hrólfur: “Illa mun setjast rósta sú, er upp er hafin, og illt hlýst jafnan af illum, þar er Kári átti hlut að. Væri það mitt ráð, að þið menn allir, sem bindist í þessu máli og fyrir sökum eruð hafðir, réðust af landi brott eða annars kostar færuð byggðum úr héraði þessu. Væri þá glíkligra, að við bærist vandræði ykkar og þeirra manna, er til móts eru. Megið þér á það líta, hversu vanafla þér munuð að halda deilu yðvarri til jafns við þá alla höfðingjana hér í Borgarfirði.” 
  Þá kvað Auðunn vísu:
**
  Auðunn glotti við og mælti: “Að öðru muntu sannspárri, Hrólfur, enda mun eg eigi slíkt til vændis virða, er eg veit, að þér gengur gott eina til.” 
  Hrólfi fannst fátt um, er ráð hans vóru að vettugi höfð, og tók þó tal annað, sem eigi hefði í orðið. Þá kvað Eiríkur:
**
  Auðunn mælti: “Röskliga er kveðið, Eiríkur, og átti eg þess vonir, því þú ert hraustur maður og einarður, og tel eg betur ort en ekki.” 
  Hrólfur mælti: “Ekki líst okkur þetta einn veg, Auðunn vinur. Kalla eg vísu þessa betur ókveðna, er svo hraustir menn og ríkir eigu að hlut.” 
  Auðunn var inn kátasti og brá öllu í glett, er Hrólfur mælti. Bað hann þá Eirík að yrkja mönnum að skemmti. Þá kvað Eiríkur enn:
**
  Hrólfur bað hann hætta verka þeim. “Eru þeir menn svo röskir, að eigi er ráð mitt, að þér etjið þeim fram. Mun yður og að öðru verða en einn mæti einum. Er það miklu sýnna, að þeir njóti afla síns.” 
  Auðunn svarar: “Lítill verður þá afburðurinn, ef níðingsverk eru við höfð, og ann eg þeim slíks að svo vöxnu máli, er þeir hafa, og yrk enn, Eiríkur.” Hann kvað:
**
  Ekki andæfði Hrólfur vísu þessari, og leið af veislan. Fóru menn hver til síns heima. 
  Hrólfur gekk að Auðuni, er þeir skildu, og mælti: “Svo er varið, að engi afskipti mun eg veita deilum ykkar Sturlu. Er eg í því heitbundinn Torfa, mági mínum, er hann leiddi mál ykkar hjá sér, en leitaði sátta á Kjalarnesþingi, þótt svo færi, að öllum gegndi verr.” 
  Auðunn mælti: “Ekki mun tjá að ámæla þér um heityrði þín, en varan muntu mig við gera, ef þú veist mér aðför ráðna.” 
  Hrólfur kvaðst það eigi með öllu af taka, en engu heita. Skildu þeir vinir, og reið Hrólfur heim á Geitland og menn hans, og er nú kyrrt eigi allskamma hríð, þó griðalaust væri.

14. Bardagi í Hraunsási.
Illugi inn rauði hafði þá fengið Bölverki búið í Hraunsási, en hann fór að búa á Hofsstöðum, því Geitlendingar áttu að halda upp hofi því að helfingi við Tungu-Odd. Síðan bjó Illugi að Hólmi innra á Akranesi, því hann keypti við Hólm-Starra Þorgestsson, Bersasonar, Ketilssonar, konum, löndum og fé öllu, og fékk þá Illugi Jórunnar, konu Starra, dóttur Þormóðar Þjóstarssonar af Álftanesi, en Sigríður Þórarinsdóttir, systir Bölverks, undi eigi við Starra, því hún vildi eigi mannakaupin, fyrir því hún unni mjög Illuga, og urðu þær tiltekjur hennar, að hún hengdi sig í hofinu. 
  Músa-Bölverkur lét nú gera virki mikið um bæ sinn í Hraunsási. Gengu að þeim starfa félagar hans með honum, þeir Hellismenn. Þeir veittu og Hvítá í gegnum ásinn, en áður féll hún um Melrakkadal ofan. Vóru Hellismenn þá ýmist að Bölverks í virkinu ella í hellisvirkinu. Brátt urðu vísur þeirra Hellismanna, er kveðnar höfðu verið að boðinu, fluttar um héraðið. Líkaði Sturlu, Hallkelssonum og Torfa allilla. Leið þó af annar vetur, að hvorigir gerðu til annarra. 
  Það var um vorið, að þeir töluðust við, Sturla og Stafngrímur. Eggjaði hann mjög Sturlu að safna mönnum og fara að þeim Auðuni. Skyldi hann hafa fyrirsát á Fitjunum upp með Fljóti, er þeir riði upp til hellisins úr Hraunsási neðan. “Eru þeir sjaldan saman fleiri en tíu eða tólf. Mun eg halda njósnum, hve nær þeir ríða.” 
  Og við áeggjan Stafngríms sendi Sturla ofan í Síðu til þeirra Illuga og Tinds Hallkelssona, en þeir Þórarinn og Finnvarður, bræður þeirra, vóru þá erlendis, og var þeirra eigi við kostur. Lést Tindur þegar búinn og eggjaðí þegar að sækja þá í virkið, en Illugi kvað torsótt verða mundu. “Er það rammgert mjög, en menn harðir til varnar.” 
  En þó varð það af, að þeir bræður riðu við tuttugu menn á Fitjarnar og senda þegar mann í Kalmanstungu og kváðust vilja hitta Sturlu. Kom þegar Sturla móts við þá við þrjá tigu manna. Var þar með honum Stafngrímur, Þorbergur kornamúli og þeir bræður, Þorgils auga á Augastöðum og Hrani, faðir Stafngríms. Var hann þá gamall. Réðu þeir Sturla og Hallkelssynir ráðum sínum og þótti ósýnt, að Hellismenn riði svo skjótt til hellisins, og vera mætti að líkendum, að þeir hefði pata nokkurn af flokki þeirra. Eggjuðu þá margir að ríða að þeim og sækja þá í virkið með eldi og járni. Vóru þeir Sturla og Stafngrímur þá ákafastir í því, að svo væri gert, kváðu þeir myndi það síst ætla, ef menn tæki það ráð sem skjótast. 
  Illugi mælti: “Ekki kemur mér óvart, þó til lítils komi sjá ferð, en þó mun eg eigi við yður skiljast að svo búnu.” 
  En með því að flest lið þeirra var skeleggt í því að sækja þá í virkið, þá var það af ráðið. Stigu menn á hesta sína. Var þá nær nón dags. Kómu þeir í Ás fyrir miðjan aftan, stigu af hestum og gengu með vopnum að virkinu. 
  Þeir Hellismenn urðu eigi fyrr við varir en hringur var sleginn um bæinn. Alls vóru þeir sextán í virkinu. Þar vóru þeir Auðunn og Þórarinn Smiðkelssynir, Þorvaldur holbarki, mágur þeirra, Þjóðólfur, fóstbróðir þeirra, Þorvaldur og Eiríkur bræður, Örn, Músa-Bölverkur, Þormóður strendill, Þórður og Tjörvi Hellismenn. Inn tólfti hét Krákur Naddsson, fylgdarmaður Þorvalds holbarka, og var nýkominn norðanúr Hegranesþingi á vist með honum. Fjórir vóru og húskarlar Bölverks í virkinu til varnar. Var Lýtingur þeirra röskvastur. 
  Sturla spyr, hvort þeir Smiðkelssynir vilji enn eigi unna sér bóta fyrir víg frænda sinna. 
  Auðunn mælti: “Ekki er mér annað í hug en það, er eg bauð á Kjalarnesþingi og í fyrstu.” 
  Sturla kvaðst þá að sækja með eldi og vopnum, - “þar til yfir tekur með oss.” 
  Auðunn lét ósýnt, hverjum sigri hann ætti að hrósa að sinni. “Muntu eigi hræða oss með orðum einum.” 
  En á meðan þeir töluðust við, renndi Stafngrímur skeið að virkisvegginum. Fékk hann krækt öxarhyrnunni upp af og komst við það inn, er hann handstyrkti sig upp á öxarskaftinu. Vöruðust menn það eigi, er uppi vóru, og hjó hann þegar í höfuð Tjörva. Var það banasár. Bölverkur sá tilræðið og lagði til Stafngríms. Lét hann því fallast undan högginu, er spjótið stefndi á hann miðjan, og hrataði út af vegginum. Kom hann þó niður standandi. 
  Tókst nú aðsókn að virkismönnum. Varð eigi öðru við komið en skotum. Tóku þeir Auðunn flest spjót þeirra á lofti, sendu aftur og særðu marga. 
  Eiríkur skáld greip spjót mikið og mælti til Sturlu: “Bíð þú nú, goðinn, ef þú ert eigi með öllu ragur,” - og skaut að honum. Sturla veik sér undan, og tók spjótið húskarl hans. Hafði sá bana. Þá kvað Eiríkur vísu:
**
  Var þá enn hörð hríð gerð að virkinu, en orkaðist eigi á. Skaut Auðunn nú spjóti í gegnum Gísla inn eldri Þorgautsson, og var því glíkast sem nú tæki Hellismenn að kjósa menn úr flokki þeirra Sturlu. Þorgils auga var og skotinn öru gegnum upp við hrærann. Var það mikið sár, en eigi banvænt. 
  Var það þá eftir lotu harða, að þeir Sturla hurfu frá virkinu og réðust um. Þá kvað Eiríkur enn:
**
  Nú réðu þeir af höfðingjarnir að ríða frá að sinni. Riðu þeir heim síðan. 
  Litlu síðar en þeir höfðu frá riðið, andaðist Þórður Hellismaður af sári. Hafði hann skotinn verið með spjóti inn á milli rifjanna. Kenndu það flestir Tindi Hallkelssyni. 
  Þeir Smiðkelssynir og menn þeirra fóru eftir það til hellisins og vóru nú varir um sig. Var Bölverkur ýmist með þeim eða að Hraunsási. Héldu þeir oftast njósnum um atferli Sturlu. 
  En í annan stað eggjaði Stafngrímur mjög Sturlu aðsóknar við Hellismenn, en Sturla var hægur maður í skapi og hvataði að engu, og fannst það oft á, að svo bar að, þótt honum bæri nauðsyn til. Leið nú allt að tvímánaði sumars, að eigi bar til tíðenda.

15. Víg Þórarins Hallkelssonar.
Þeir Þórarinn og Finnvarður Hallkelssynir höfðu nú um hríð utan verið, sem fyrr var getið. Kómu þeir nú síð sumars út undir Horn eystra, en fyrir því andviðri lögðust á, bar þá norður fyrir landið, og tóku þeir land í Blönduósi. Vildi Þórarinn þegar suður ríða frá skipi. Finnvarður latti þess, kvaðst vilja halda skipinu, þá byr gæfi, vestur um land og suður til Borgarfjarðar. Eigi vildi Þórarinn á það hlýða og kvaðst ríða mundu. 
  “Svo er,” kvað Finnvarður, “sem örlög nokkur hvetji þig til. Höfum vér og enga fregn af, hversu að við veit um málalyktir í héraði okkru.” 
  Eigi kvaðst Þórarinn það hirða, og skildu þeir bræður. Þótti hvorigum betur, og það sagði Finnvarður skipverjum sínum, að feigur myndi Þórarinn og væri eigi hægt örlögum að bella. Lagði hann síðan vestur um land skipi sínu í Hvítárós og spurði þar tíðendin. 
  En það er frá Þórarni að segja, að hann ríður við þriðja mann frá skipi, Eyvind, skósvein sinn, og Rauð Austmann, er til fylgdar hafði ráðist með Þórarni, víkverskur maður. Gistu þeir að Hofi í Vatnsdal að þeim sonum Ingimundar gamla, Þorsteini og Jökli. Höfðu þeir nokkru áður hefnt föður síns á Hrolleifi mikla og Ljótu, móður hans, er segir í Vatnsdæla sögu. Spurði Þórarinn þar tíðendin sunnan og reið þó, sem hann hafði fyrir ætlast. 
  En nú víkur sögunni til Hellismanna, að það var ráð þeirra Smiðkelssona og Bölverks að leita sér vináttu og trausts norður til héraða, og kom þar niður að hitta Ingimundarsonu. Réðust til þeirrar farar Bölverkur, Þjóðólfur, Örn Austmaður, Eiríkur skáld og Þormóður strendill. 
  Bar það nú saman, að þeir Bölverkur riðu sunnan Grímstungnaheiði, er Þórarinn reið norðan. Hittust þeir á heiðinni við vötn nokkur. Varð þar lítið um kveðjur með Þórarni og Hellismönnum og eigi að sökum spurt. Sóttu þeir þegar að þeim Þórarni. Vörðust þeir vel í fyrstu, áður Eiríkur vó Eyvind. Börðust þeir Bölverkur þá og Þórarinn, og leið eigi langt, áður hann hjó Þórarin banahögg. Tók Rauður þá undan. Eltu þeir Þjóðólfur og Þormóður hann að kvísl nokkurri og vógu hann þar. Þeir Bölverkur götvuðu þá Þórarin og Eyvind og riðu við það suður aftur. Þótti þetta skyndiliga hafa að borist. Varð eigi heldur af síðan, að þeir leituðu liðs Ingimundarsona. Þeir Bölverkur riðu í Síðu ofan og lýstu vígunum og riðu heim síðan. 
  Þeir Illugi svarti og Tíndur riðu þegar norður á heiðina og nefndu votta að benjum þeirra Þórarins og Eyvindar og heygðu þá síðan við vötn þau, er Þórarinsvötn heita síðan. En smalamaður frá Skúta fann lík Rauðs og bar eigi kennsl á. Sagði sauðamaður frá. Fóru menn þá til og götvuðu líkið. Heitir þar síðan Dauðsmannskvísl.

16. Víg Stafngríms.
Þat var einn aftan litlu eftir víg Þórarins, að tólf Hellismenn riðu í Hraunsás. Kom það þá upp með þeim að gera að Stafngrími og drepa hann, kváðu hann illmenni mikið og rógsmann, kölluðu líka óhefnt annars Hellismanns, er veginn var í virkinu, þó Þórarinn Hallkelsson kæmi fyrir annan. Bölverkur eggjaði mjög, kallaði slíka menn eigi sparandi. Fóru þeir þegar um kveldið átta saman. Þar vóru þeir Bölverkur og Þórarinn, Þjóðólfur, Eiríkur og Þorvaldur bræður, Þorvaldur holbarki, Krákur og Þormóður strendill, - mátti Auðunn eigi fara, hafði hann fótarsull mikinn, - riðu því næst á Stafngrímsstaði, og er þeir kómu þar að túngarði, fékkst Stafngrímur þar við búigraðung nokkurn. Var hann eigi fyrr við var en þeir riðu þar að honum. 
  Þá mælti Bölverkur: “Þat er nú eigi að leyna því, að þú ert til dráps ætlaður. Hefir þú oss lengi fláráður verið.” 
  Stafngrímur kvaðst eigi hopa, ef jafnliða skyldi, og þreif krókaspjót mikið, er lá á vellinum hjá honum. Lagði hann þá til Bölverks. Tók það lag lærið, og varð sárið beinfast. Í því hjó Þorvaldur holbarki spjótið af skaftinu, en Þórarinn Smiðkelsson lagði þegar í gegnum hann. Brá Stafngrímur svo hart við, að Þórarni varð laust spjótið. Hörfaði Stafngrímur þá upp að garðinum og lést þar. Gengu Hellismenn á bæinn og lýstu vígi á hendur sér. Þar heitir nú á Sigmundarstöðum, er Stafngrímur bjó. Þar gagnvart fyrir norðan Hvítá við sjálfa ána er haugur hans, þar er hann var veginn. 
  Hellismenn riðu í Hraunsás og sögðu tíðendin. Lastaði þau engi þeirra manna. Fóru þeir þegar um nóttina upp á Fítjar og kómu við í Kalmanstungu. Skutu þeir inn um ljóra yfir rekkju Sturlu kefli, og var þar á ristin vísa þessi, er lýsti víginu:
**
  Sturla fann keflið, er hann reis úr rekkju, og las vísuna. Vissi hann þá, hverju sæta mundi. Gerði hann þá orð Hrana á Hranastöðum, föður Stafngríms, að koma til fundar við sig. Fóru þeir síðan við tvo tigu manna ofan á Stafngrímsstaði og fundu Stafngrím veginn. Sögðu konur þá Hellismenn hafa lýst þar víginu. Sturla sendi þegar eftir þeim Hallkelssonum, og kómu þeir móts við hann. Nefndi þá Illugi votta að benjum. Skyldi hann og bræður hans vera sakaraðilar um vígsmálið. Svo vildi Sturla vera láta. Var svo Stafngrímur heygður, sem fyrr telur.

17. Frá Þorgeiri.
Þorgeir hét maður, kallaður gyrðilskeggi. Hann var sekur maður og kom sér því í sveit með Herði Grímkelssyni og Hólmverjum og þótti þar einna tillagaverstur. 
  Það hafði orðið, að þeir Þorgeir gyrðilskeggi og Sigurður Torfafóstri fóru í land til matfanga við tólfta mann. Kom þá að þeim mjög á óvart Kollur Kjallaksson við tuttugu og fjóra menn. og er þeir fundust, flýði Þorgeir við sjöunda mann, en Sigurður bjóst til varnar og féll þar. 
  Þorgeir stökk þá á Arnarvatnsheiði. Safnaðist lið að honum. Vóru það flest skógarmenn, og eru þessir nefndir: Geirvaldur Austmaður, er sekur hafði orðið um víg á Austfjörðum og eigi utan komist, Atli og Ásgeirr, sekir báðir. Þorgeir gyrðilskeggi kom á Fitjarnar og skoraði á Hellismenn til viðtöku með kompána sína, og varð það, en brátt þótti Þorgeir öllu spilla. Vóru nú oft nær þrír tigir manna í hellinum.

18. Sekt Hellismanna.
Bölverkur var nú ýmist með þeim í hellinum eða að Hraunsási, búi sínu. Vóru heimamenn hans lengstum tíu eða ellifu, flestir sekir. Auðunn og Þorvaldur holbarki vóru og oft heima á Þorvarðsstöðum. Leið nú af veturinn. 
  Á þingi um sumarið sótti Illugi svarti þá Bölverk fyrir víg Þórarins, bróður síns, og Þórarin Smiðkelsson um víg Stafngríms. Sturla goði sótti Þjóðólf, Eirík skáld og Örn um aðför við Stafngrím. Torfi Valbrandsson sótti Auðun um forustu óaldarmanna og banaráð við Kára og þá alla Hellismenn með Þjóðólfi, er verið höfðu að vígi Kýlans og brennu Kára. og er málið var reift, kómu engi gegnsvör af hendi Hellismanna, og urðu þeir alsekir skógarmenn á þessu þingi. Var þá lýst sekt þeirra að Lögbergi í hvern fjórðung. 
  En er þeir spurðu málslok þessi, kvað Eiríkur vísu:
**
  Þá kvað Þorvaldur holbarki:
**

19. Orrusta.
Eftir þingið safnar Sturla þegar mönnum að sér og hafði nær fjórum tigum manna. Vóru með honum Bjarni, sonur hans, - var hann þá enn ungur og þó inn efniligasti, - þar vóru og þeir feðgar, Þorbergur kornamúli og Eysteinn. Af hendi Torfa kom Þorkell, sonur hans, er síðan bjó að Skáney, og Þorleifur Þjóstarsson frá Esjubergi, - hann var mikill fyrir sér og tröllaukinn mjög, - þeir bræður, Hrani, faðir Stafngríms, og Þorgils auga. Þar var og Úlfur, sonur Rauðs á Rauðsgili. Úlfur bjó á Úlfsstöðum. Var hann bróðir Auðs, er Hörður Grímkelsson hafði vegið. Illugi inn svarti átti annsamt og mátti eigi fara, en þeir Tindur og Finnvarður kómu við átjánda mann. Var einn þeirra Gísli Þorgautsson. Margir vóru fleiri röskvir menn með þeim Sturlu og Hallkelssonum, þótt eigi séu nefndir. Hrólfur á Geitlandi vissi mannsafnaðinn. Gerði hann þá orð Auðuni að vera varan um sig. Þá var Bölverkur í hellinum og fylgdarmenn hans sex. Alls vóru þeir tuttugu og fjórir. Bjuggust þeir fyrir vandliga og höfðu grjót ærið. 
  Litlu síðar kom Sturla með flokkinn, og var eigi að sökum spurt. Skipar hann sjálfur mönnum til aðsóknar. Gekk hann sjálfur sunnan að virkinu við fimmtánda mann. Þar vörðu þeir Smiðkelssynir, Örn Austmaður og þrír aðrir. Þorleifur Þjóstarsson gekk norðan að við áttunda mann. Vóru þar fyrir Þjóðólfur, Þorgeir gyrðilskeggi, Geirvaldur Austmaður, Þorvaldur. Ósvífur hét inn fimmti. að austan sótti Þorbergur kornamúli og Eysteinn við fimmtánda mann. Vörðu þann hluta virkisins Þorvaldur holbarki og Eiríkur skáld við sétta mann. Þann hluta, er til vesturs vissi, sóttu Hallkelssynir og Gísli Þorgautsson við tuttugasta mann. Þar varði Bölverkur við níunda mann. 
  Tókst nú aðsóknin. Varð eigi öðru við komið en skotum og grjóti. Var sóknin erfið mjög, er vígið var traust, en menn harðir til varnar. Fengu margir menn Sturlu stór högg og meiðsl af grjótinu. Gekk svo lengi dags, að eigi vannst á. Auðunn varp steini afar miklum til Hrana af Hranastöðum, og kom á stálhúfuna. Lúðist hún undan, svo hausinn brotnaði. Hafði hann þegar bana. Bjarni Sturluson skaut spjóti í gegnum fylgdarmann Auðunar. Þórarinn Smiðkelsson sendi það aftur til Sturlu manna, og hafði sá bana, er fyrir varð. Þorleifur Þjóstarsson sótti fast að. Varp hann steini svo miklum fyrir brjóst Ósvífi, að tveir mundu trauðla lyfta, þó fullhraustir væri. Féll þá Ósvífur og lést síðan. Geirvaldur Austmaður fékk steinshögg á höndina og varð óvígur. Þjóðólfur hafði þá fellda tvo menn af Þorleifi. Þorvaldur holbarki og Eiríkur skáld vörðust svo röskliga, að eigi leið langt, áður þeir hrukku frá og höfðu látið þrjá menn sína, en aðrir flestir sárir. Hallkelssynir sóttu þá Bölverk í ákafa, og varð eigi að gert. Var þar óhægast aðsóknar, en hægast vörn við að koma og flestir til varnar. Urðu þó margir sárir af hvorutveggjum. Finnvarður fékk sár mikið á kinnvangann. Hafði Bölverkur lostið hann með steini. 
  Sturla sá nú, að eigi mundi á orkast að því sinni, og bað menn frá hverfa, lést fengið hafa ærinn mannskaða, látið sjö menn, en margir sárir. Vildu það og flestir, nema Þorleifur Þjóstarsson kvaðst nauðigur frá snúa. Reið Sturla heim síðan í Kalmanstungu og hverr til sinna heimkynna, og þótti sú ferð ill orðin.

20. Rán og flótti Þorgeirs.
Nú hafði Sturla mannmargt og varðhöld sterk það sumar. Þótti honum einkis ills óvænt af Hellismönnum. 
  Refur hét sauðamaður Sturlu, slægur og undirförull. Oft kom hann til fundar við Hellismenn og gerðist vinur þeirra. Hét hann þeim að njósna um, ef þeim byðist ófriður, og svo að láta þá vita um athafnir Sturlu, en hann skyldi eiga fritt með fénað sinn, þótt þeir rændi aðra bændur, því nú tóku þeir að ræna fénaði manna, er mannmargt var og ekkert sparað, en þeir allir sekir. Hvatti og Þorgeir gyrðilskeggi þá mjög til ránanna. 
  Geirvaldi Austmanni greru sár sín og þeim öðrum, er sárir höfðu orðið. Bölverkur fór í Hraunsás til bús síns og fylgdarmenn hans. Þeir Auðunn og Þorvaldur holbarki vóru og eftir á Þorvarðsstöðum sem ósekir menn. 
  Um haustið fóru þeir Hellismenn ofan í Síðu til rána ið efra um Heiði og ráku nær áttatigi geldinga til hellisins, er átti Illugi inn svarti, og yxn fjögur, er Tindur Hallkelsson átti. Vóru fyrir þeim, er rændu, Þorgeir gyrðilskeggi, Geirvaldur Austmaður, Þormóður strendill og sex aðrir. Stukku þá og margir sekir menn til þeirra, að eigi skorti á fjóra tigu vígra manna í hellinum. Þenna vetur var og sá maður með þeim, er kallaður var Fjalla-Teitur. 
  Síðan var á öndverðu vori, að Þorgeir gyrðilskeggi fór við tíunda mann úr hellinum og hugðist að ræna yxnum frá Sturlu í Kalmanstungu. Ætlaði hann að koma á óvart, en fyrir því að Refur vissi um ráðagerð þeirra Þorgeirs, þá gerði hann Sturlu við varan, og hafði hann því mannmargt fyrir. Urðu þeir Þorgeir varir við mannsafnaðinn, áður þeir riði að bænum, og tóku þegar á flótta. 
  Sturla brá þegar við og elti þá norður yfir háls og upp með jökli. Bað hann menn sína gæta þess sem vandligast, að eigi næði þeir til hellisins. Urðu tveir þeirra teknir upp í hrauni og drepnir. Geirvaldur Austmaður komst í hraunkluft og fólst þar. Var hann eigi fundinn. Þormóður strendill náði einn til hellisins. Komst Þorgeir gyrðilskeggi undan við sétta mann norður á heiðar. Kom hann eigi síðan til Hellismanna og stökk norður á Strandir og var þar drepinn.

21. Frá Starra og Hellismönnum.
Nú líður fram til þingloka um sumarið, og var allt kyrrt. Og er menn riðu af þingi, töluðust þeir við allir höfðingjarnir, Torfi, Illugi svarti og Sturla, og vissu menn ógerla, hvað í ráðagerð þeirra var. Er það þá talið, að Illugi inn svarti legði það til að heyja féránsdóma í búum þeirra Smiðkelssona og Bölverks, því þá var Smiðkell nýandaður, faðir þeirra, en það taldi Sturla óráð, kallaði hægra veita að veiða þá, er þeir gætti búa sinna, og varð Torfi á því ráði, og létu þeir nú kyrrt vera um sinn. 
  Maður hét Starri. Hann var kallaður Hólmgöngu-Starri, sonur Eiríks í Goðdölum í Skagafjarðardölum, Hróaldssonar, Geirmundarsonar, Eiríkssonar örðigskeggja. Starri var mikill maður og sterkur og ið mesta garpmenni. Bjó hann að Hofi í Goðdölum. Hann reið til þings norðan Kjöl Skagfirðingaveg þetta sumar, en fyrir því að hann fór erenda sinna í Borgarfjörð, hugðist hann að ríða Sandleið norður, þótt sú leið væri honum lítt kunn. 
  En er hann reið upp með Fljóti, kómu sex Hellismenn móts við hann. Var þar Þórarinn Smiðkelsson og Þorvaldur holbarki, Eiríkur og Þorvaldur bræður, Þjóðólfur og Örn. Þeir Þorvaldur holbarki vóru kunnigir og sveitungar, en með því Starra var leið ókunn, bauð Þorvaldur honum fylgd sína. Riðu þeir með honum allt norður á Vékelshauga. 
  Varð þeim margrætt á leiðinni um mál og sekt Hellismanna, en áður Hellismenn hurfu aftur, bauð Starri þeim að sýsla um utanferð þeirra, lét illendi mikil á högum þeirra að svo vöxnu. Tóku þeir Þorvaldur því vel og glíkliga, og bað Starri þá eigi síðar koma til Goðdala en þá þrjár vikur lifði sumars, ef Auðunn og aðrir félagar þeirra vildi á það líta, og bundu það fastmælum. Skildu þeir með vináttu. Reið Starri til bús síns, en Hellismenn suður og sögðu þeim Auðuni boð Starra. Tók hann því þakksamliga í fyrstu og eggjaði Bölverk til með sér. Þótti honum og fýsiligt, en svo fór, að þeir löttu þess mjög. Þótti þeim mikið fyrir að láta jarðir sínar.

22. Frá ráðagerðum.
Refur, sauðamaður Sturlu, kom oft til fundar við Hellismenn. Vóru dáleikar með honum og Auðuni miklir. Komst hann við það að öllum ráðagerðum þeirra. Latti hann sem mest utanfararinnar, kvað ósýnt, hversu gæfist, en þótt óþokki nokkur væri þar með mönnum, kvað hann þeir myndi eigi uppgefnir, - “enda mun,” segir hann, “Sturla og Hallkelssynir letjast að heimsækja yður oft að jöfnum erendum og áður eru fengin.” 
  En í annan stað hét Sturla Ref fé miklu, ef hann vissi ráð til, að færi gæfist á þeim. Hafði hann og heitið honum umsýslu sinni. 
  Þetta sumar lét Auðunn húsa mjög bæ sinn á Þorvarðsstöðum, og var hann löngum að smíðinni. Oft kom Refur að máli við Auðun að senda norður á fund Starra, kvað hann eigi lítilþægan, ef þeir brygði af um ráðagerðir, þær hann hefði áður um sýslað. Kveður hann snilliráð að senda honum gjafir og vináttumál til liðveislu, ef nokkurs þyrfti við, kveður best fallið, að sem flestir ráðist til þessarar farar, svo hann viti því glöggra vilja þeirra. 
  Auðuni hugnaðist vel að ráðum Refs, fýstust og margir norðurfararinnar, og kom svo fyrir umtölur Refs, að það var að ráði gert. Skyldu þeir fara tuttugu saman Hellísmenn með vingjafir Auðunar, og lést hann mundu koma til Goðdala að veturnáttum og sækja heilræði að Starra, hvernig með skyldi fara málaferli þeirra, ef setjast mætti rósta sú, er hafin var. Að tvímánuði sumars skyldu Hellismenn sunnan ríða. Var mælt, að þeir dveldi náttlangt að Starra. 
  Nú vissi Refur alla ráðagerð þeirra og sagði Sturlu. Kvað hann þá ríða þegar að morgni, - “og muntu nú,” segir hann, “eigi koma slæligar að þér liðinu en eg finn ráðin til. Muntu ærna tómstund hafa til liðsdráttarins, ef þú sendir, þegar þeir ríða á brautu úr virkinu. Skal eg halda fénu upp á hálsinn frá bænum og gneggja í ákafa, ef þeir búast. Skaltu þá þegar við bregða og hafa menn á hestum. “

23. Brenndur Auðunn.
Nú bjuggust þeir Hellismenn tuttugu saman um morgininn til fararinnar. Þar vóru þeir Þórarinn Smiðkelsson og Þorvaldur holbarki, Þorvaldur og Eiríkur bræður, Þjóðólfur og Örn Austmaður, Þormóður strendill og Krákur Naddsson, Geirvaldur Austmaður og Atli, Ásgeirr og Þóroddur, Hallkell og Þorbjörn Ávaldasynir, Kárr langi og Síðu-Ketill. Fjórir eru eigi nefndir. 
  Refur sá, er þeir riðu. Hljóp hann þá fram á hálsinn og gneggjaði sem mest. Vissi Sturla þá, hvað vera mundi, og sendi þegar mann á Breiðabólstað til Torfa og annan í Síðu ofan. En er orðsendingar Sturlu kómu til, brugðu þeir Torfi og Hallkelssynir við skjótt og kvöddu menn upp. Sturla bað og menn upp standa um Hálsasveið og aðra þingmenn sína. Hafði hann nær þremur tugum manna, en Hallkelssynir kómu með tuttugu. Torfi kom síðast við þrjá tigu manna. Alls höfðu þeir átta tigu. 
  Þar vóru margir röskvir menn, Þorleifur Þjóstarsson frá Esjubergi, - hafði hann verið kominn til Breiðabólstaðar erenda sinna og réðst til farar með Torfa, - Þorkell frá Skáney, sonur Torfa, var og með föður sínum og Goðormur Ragason, Óleifssonar hjalta, og Þorgils orraskáld Þorvarðsson, Þorbjarnarsonar svarta, er síðan var með Ólafi kvaran í Dyflinni, og margir aðrir röskvir menn. Með Hallkelssonum vóru þeir Hrútur Tannason, er átti Kolfinnu, dóttur Illuga svarta, Brúni úr Norðurárdal Geirmundarson, Gunnbjarnarsonar gands, - sonur Brúna var Þorbjörn, er síðan féll í Heiðarvígum, - og margir hraustir menn, þó eigi séu nefndir. En þessir eru nefndir í liði Sturlu: Þorbergur kornamúli og Eysteinn, sonur hans, Gísli Þorgautsson og Úlfur Rauðsson frá Úlfsstöðum. 
  og er allur flokkurinn var saman kominn, var það ráðið að ríða fyrst að Auðuni og drepa hann. Reið nú flokkurinn á Fitjarnar. Kom þá Refur til fundar við þá og segir Auðun riðinn á Þorvarðsstaði og þá Fjalla-Teið báða. Sneri flokkurinn þangað sem hvatast og sló þegar hring um bæinn. En er Auðunn vissi, að ófriður var, bað hann loka dyrum öllum, og var svo gert. 
  Torfi gekk að dyrum og kvað alla grið skyldu hafa, er inni vóru, nema þá Auðun og Teit og aðra Hellismenn. Gengu þá út konur og húskarlar nokkurir. Gekk þar út Jórunn, kona Þorvaldar holbarka, og mær veturgömul, dóttir þeirra Þorvaldar, er Jórunn hét, og varð hún síðar móðir Þorbrands í Skarfsnesi. 
  En þeir Auðunn og Teitur vörðu dyrnar röskliga. Þrír vóru aðrir fylgdarmenn Auðunar. Varð Auðunn brátt tveggja manna bani, er hann skaut af boga út um dyrin, og kallaði þó lítið að gert, er hann mætti engum þeim að skaða verða, er honum þótti hefnd í vera. Vildi hann hafa skotið að Torfa, en hann bað menn gæta sín, að mannskaða fengi þeir sem minnstan. Þá kvað Auðunn:
**
  En fyrir því að húsin vóru rammger, þá þótti þeim Torfa seint að vinnast. Fyrir því var eldur að borinn. Lysti þá upp reyk miklum. Því næst tóku viðirnir að loga. Sótti þá Auðun nú bæði reykur og bál. Brast þá inn þekjan víða. Fékk Auðunn þá engri vörn við komið. Lést Auðunn og menn hans í miðjum skála. 
  En það er frá Teiti að segja, að hann komst út um laundyr nokkurar, og sá Brúni úr Norðrárdal, hvar hann fór, en fyrir því að hann var allra manna fóthvatastur, höfðu þeir hans ekki. Þá var nær miðjum aftni, er brennunni lauk.

24. Víg Bölverks.
Síðan héldu þeir Torfi flokknum í Hraunsás og kómu Bölverki mjög á óvart. Var hann fyrir með níu manna. Illugi inn svarti renndi skeið að virkisvegginum og komst við það upp. Hljóp Tindur þegar á hæla honum. Luku þeir upp virkishurðinni. Gengu þeir þá upp Finnvarður Hallkelsson, Þorgils orraskáld, Hrútur Tannason og margir aðrir. Höfðu þeir Illugi vegið þrjá menn af Bölverki, áður hann næði vopnum sínum. Bölverkur hjó til Úlfs Rauðssonar á öxlina. Varð það að vígi. Og því næst hjó hann á háls Hámundi, fylgdarmanni Illuga, og tók nær af höfuðið. Hrútur Tannason lagði þá til hans spjóti. Hrataði hann við það út af virkinu og skeindist lítið. Tindur Hallkelsson stökk þegar eftir Bölverki og lagði hann í gegnum. 
  Þar féllu allir menn Bölverks, og þótti sókn sjá mjög skörulig orðin. Þá kvað Tindur:
**
  Eftir það riðu þeir höfðingjarnir með flokkinn í Kalmanstungu.

25. Frá Hellismönnum og Starra.
Nú kómu þeir Hellismenn til Goðdala, er norður riðu, og tók Starri vel við þeim. Þá hann gjafir Auðunar, en lét sér fátt um finnast, er hann vissi, að þeir hefði brugðið utanferð sinni. Kvaðst hann vanafla að veita þeim lið til hlítar við ofurefli, er móti væri, lét eigi örvænt, að til meira drægi um mál þeirra. Dvöldust þeir þar um náttina. Um myrgininn bjuggust þeir, og bað Starri, að Auðunn skyldi sunnan koma sem skyndiligast, ef hann vildi sínum ráðum fyrir hlíta. 
  En áður þeir skildu, mælti Þorvaldur holbarki: “Draum dreymdi mig, Starri, í nótt, og muntu nokkuð af gera.” 
  Kvað hann þá vísu þessa:
**
  Starri mælti: “Eigi kann eg drauma að ráða, en allótryggiligur þykir mér draumur sjá. Mun eg bjóða þér með mér að vera í vetur með þá félaga þína, er þú vill til kjósa.” 
  Þorvaldur bað hann hafa þökk fyrir boð sitt, - “en eigi æðrumst eg við draumskrök þessa, enda læt eg eigi eina konu mína vetrarlangt.” 
  Eiríkur skáld kvað þá vísu:
**
  “Ekki umbætir draumur sjá,” kvað Starri, “og þurfið þér varúðar við.” 
  Eiríkur mælti: “Eigi mun eg við örlögum sjá, og fer sem auðnast.” 
  Skildu þeir Starri með vináttu. Riðu nú Hellismenn norðan, sem leiðir lágu. 
  En það er frá þeim Borgfirðingum að segja, að þeir riðu allir höfðingjarnir, Sturla, Torfi og Illugi, með allan flokkinn á Fitjarnar og höfðu þar fyrirsát í lág nokkurri, er síðan er kölluð Vopnalág. Lágu þeir þar með vopnum sínum lengi dags og biðu svo Hellismanna, ef þeir riði norðan. Máttu þeir eigi sjá mannsafnaðinn, fyrr en fram var riðið af hálsi þeim, er norður liggur frá láginni og síðan var kallaður Þorvaldsháls.

26. Dráp Hellismanna.
Hellismenn riðu nú, uns suður hallar af hálsinum. Þá sá Eiríkur spjót uppi í láginni og skjöldu fagra fyrir blika, en hestar þeirra vóru bundnir niðri í hrauninu. Eiríkur kvað þá vísu:
**
  Nú brugðu þeir Torfi skjótt við með flokkinn, er þeir sjá för þeirra, og sneru á móti þeim. Var þá engi kostur annar en berjast við slíkt ofurefli liðs, ella að gefast upp og selja af hendi vopnin. Tóku þeir það ráð að berjast og vinna sem mest, áður félli. 
  Þorleifur frá Esjubergi fór fyrstur og lagði gegnum þann Hellismann, er Þóroddur hét. Tókst nú bardagi harður, en með því liðsmunur var ærinn og öllum megin varð að þeim gengið, þá hallaði skjótt á Hellismenn. Þjóðólfur gekk hart fram og felldi þrjá menn, og þá hjó hann á öxl þeim manni, er Ljótur hét, gildur bóndi frá Veggjum, og gekk á hol. Lést hann þar. Þórarinn Smiðkelsson varðist og karlmannliga. Er mælt hann væri í stakki yfir brynju úr sauðarvölum einum. Þá hamaðist Þorleifur frá Esjubergi og hjó Þjóðólf með öxi í höfuðið, svo hausinn klofnaði, og féll hann þar. Þórarinn Smiðkelsson gekk fram eftir honum. Hafði hann skjöldinn yfir sér og rak fram spjótið. Varð hann þriggja mana bani. 
  Þá mælti Finnvarður Hallkelsson: “Varaðu þig, Völustakkur, fallinn er hann Fjögramaki.” 
  Þórarinn mælti: “Eigi veldur sá, er varar, ef vel vill.” 
  Stóðu þá öllum megin vopn á honum, en hvergi gekk á stakkinn. Þá hjó Finnvarður þvert um herðar honum, og hraut brandurinn af og beið eigi á. Hjó þá Þorleifur flatt á síðu Þórarni. Tók það högg sundur stakkinn og brynjuna og gekk á hol inn milli rifjanna. Lét hann þar líf sitt. 
  Þá hafði Hrútur Tannason vegið Ávaldasonu, Hallkel og Þorbjörn, en Þorgils orraskáld vó Kár inn langa. Tindur Hallkelsson hjó Örn Austmann banahögg. Hann vó og Síðu-Ketil. 
  Þorvaldur holbarki varðist alldrengiliga. Sóttu hann þeir feðgar, Þorbergur kornamúli og Eysteinn, og Bjarni Sturluson. Varðist Þorvaldur alllengi, áður hann lagði Þorberg í gegnum. Þá hjó Eysteinn af honum höndina í úlflið. Varðist hann þá lítt upp þaðan, áður Eysteinn vó hann. 
  Eiríkur skáld varðist frækiliga langa hríð. Skaut hann spjóti í læri Torfa Valbrandssyni. Heimti Torfi þá að drepa hann sem fyrst. Bundu menn sár Torfa. Var það svöðusár. 
  Fóru þeir nú á flótta aðrir Hellismenn, er enn vóru lífs. Þormóður strendill komst á hest og flýði ofan með Fljóti. Krákur Naddsson náði og hesti og þeir Ásgeir og Geirvaldur. Atli tók og undan. Þorvaldur varð tekinn á hálsinum. Hjó hann Gísli Þorgautsson, því þeir Sturla og Finnvarður eltu þá við marga menn. Varð Atli tekin við læk nokkurn, og hjó hann Gísli Þorgautsson, - heitir þar síðan Atlalækur, - en Ásgeir við brunn einn. Vó Brúni hann. Geirvaldur komst í gnípu litla á Arnarvatnsheiði. Þorgils orraskáld skaut þá gegnum hann spjóti. Heitir þar síðan Geirvaldsgnípa, en Ásgeirsbrunnur, þar Ásgeir var veginn. Krákur tók lengst undan. Eltu þeir hann allt á Sand norður. Reið hann þá austur sandinn að fjalli einstöku, hljóp af hestinum og í fjaliið. Sýndist þeim þá kynliga við bregða. Sagði svo Sturla síðan, að tröllkona tæki þar við Kráki báðum höndum. Sneru þeir við það aftur og höfðu hans ekki. Heitir fjall það síðan Krákur á Sandi, en þeir ætluðu tröllkonuna verið hafa úr Kerlingarfjöllum, er kölluð eru þaðan í austur, og að hún væri dóttir Surts jötuns í Surtshelli.

27. Undankoma Eiríks.
Lambkár hét heimamaður Torfa, er vó tvo Hellismenn við hlið Eiríks skálds. Slæmdi Eiríkur þá til hans sverðinu, og tók hann sundur. Síðan vó hann Þórð frá Brennu. Hafði hann höggvið tvo Hellismenn, er teknir urðu. En í því bili hjó Bjarni Sturluson fót undan Eiríki. En með því hann var hverjum manni hvatfærari, hnekkti hann undan og komst á hest sinn. Hleypti hann þvert yfir hraunið og stefndi að jökli þeim, er síðan er kallaður Eiríksjökull. Illugi og Tindur eltu Eirík við tíunda mann allt að jöklinum, en er hestur hans kom í brattann, var hann þrotinn með öllu. Hnekkti Eiríkur þá öðrum fæti í gnípu þá, er síðan heitir Eiríksgnípa. Hafði hann þar vígi gott og velti ofan grjóti miklu, svo mörgum lá við meiðslum. Fengu þeir eigi sótt hann. Þá kvað hann:
**
  Þótti eigi dælt að honum að sækja, og sneru þeir Illugi frá. Lést Illugi eigi heldur vilja vinna á helsærðum manni. Töldu og flestir honum bana vísan og sneru frá. Fóru menn við það til hellisins og tóku það, er fémætt var, og riðu heim síðan. Þótti sú ferð allvel orðin, er slíkir óaldarmenn vóru af dögum ráðnir. 
  Illugi inn svarti kvað vísu þessa eftir dráp Hellismanna:
**

28. Hrólfur barg Eiríki.
Hrólfur á Geitlandi sendi á njósn sauðamann sinn norður í hraun að vita tíðendi af fundinum. Æpti hann að fé um hraunið, meðan þeir börðust, og sá tíðendi, er Eiríkur flýði. Kom hann heim og segir Hrólfi, hvers hann var vís orðinn. Hrólfur fór þegar um nóttina og barg Eiríki úr gnípunni og hafði hann heim með sér. Var Eiríkur með Hrólfi um veturinn, og græddi Hrólfur hann á laun. Gekk Eiríkur við tréfót síðan. 
  En það er frá Þormóði strendli að segja, þá hann flýði af Hellisfitjum, að hann hljóp ofan í Borgarfjörð, en þeir Þorkell Torfason og Goðormur Ragason eltu hann við níunda mann allt að sæ ofan. En er hann sá, hve skeligir þeir vóru í eltingum við sig, hljóp hann á sæ og svam út í sker eitt, er síðan heitir Þormóðssker. Tóku þeir þá skip og reru fram til skersins. og er hann sá það, hljóp hann upp á gnípu þá, er Þormóðsgnípa heitir, og steypti sér þar ofan og týndist þar.

29. Eiríkur fer utan.
Um vorið sendi Hrólfur Eirík norður í Goðdali. Tók Starri vel við honum og tók honum far á Gásum norður með góðum farareyri með þeim manni, er Snjólfur hét, háleygskum. Létu þeir í haf síð sumars og fengu veður hörð. Velkti þá lengi. Eitt sinn var veður hvasst og frjósandi. Þá kvað Eiríkur vísu:
**
  Þeir tóku Hálogaland um veturnáttaskeið. Fór Snjólfur til bús síns. Var Eiríkur með honum um veturinn og virtist hverjum manni vel. Snjólfur var kvongaður og átti dóttur gjafvaxta eina barna, er Gyða hét. Hún var kona kurteis og vel mennt. 
  Það var að jólum, að hennar bað víkingur sá, er Vígbjóður hét, illur og óeirinn. Vildi Snjólfur með engu móti gifta honum dóttur sína og synjaði þverliga. Skoraði hann þá bónda á hólm, og kaus hann það heldur en láta kúgast, þó Vígbjóður væri ærinn bardagakappi, en Snjólfur engi styrjaldarmaður og heldur af æskuskeiði. Skyldi hólmgangan að miðju sumri. Fór Vígbjóður við það á brottu, og bað honum engi maður góðs. 
  Eftir það var bóndi fátalaður löngum, er hann vissi sig svo vanafla við Vígbjóð. En með því, að Eiríkur þóttist eiga honum gott að launa, og það annað, að honum gast stórvel að Gyðu, þá bauð hann Snjólfi að berjast við Vígbjóð. Tók bóndi því þakksamliga og hét honum þegar dóttur sinni og fé miklu. Bundu þeir það fastmælum.

30. Eiríkur fellir Vígbjóð.
Nú líður að hólmstefnunni. Kom þá Vígbjóður við sjöunda mann, en Snjólfur hafði tólf menn. Þá hólmur var markaður, lét víkingurinn ógurliga og gnagaði skjöld sinn. Þá gekk Eiríkur móti honum og kvað:
**
  Þá mælti Vígbjóður: “Eigi tel eg mér skammlaust að vega að þér á öðrum fæti, og ertu allheimskur, að þú hyggur að sigra mig, er þú ert örkumlaður. Ræð eg þér frá að hverfa, að þú hrapir eigi svo brátt til heljar, en ærið ert þú málhvatur.” 
  Eiríkur kvað:
**
  Reiddist nú Vígbjóður ærið mjög. Hjó Eiríkur þá til hans og klauf skjöld hans í tvo hluti. Vígbjóður hjó aftur skjöld Eiríks, svo að sundur tók, og nam brandurinn lærið, og varð hann sár. Vígbjóður heimti þegar hólmlausn. Í því hjó Eiríkur í höfuð honum, svo í heila stóð, og kvað:
**
  Snjólfur þakkaði Eiríki afrek sitt með virkt allri. Eftir það fékk hann Gyðu, dóttur hans, og staðfestist með Snjólfi. Tók hann við búi, því Gyða, kona hans, átti allan arf eftir föður sinn. Þótti Eiríkur inn röskvasti maður, og vinsæll var hann háleygskum mönnum.

31. Víg Refs.
Þat er sagt, að Sturla goði yrði sóttdauður. Tók þá við búi í Kalmanstungu Bjarni, sonur hans. Var Refur með honum, sá er vælt hafði Hellismenn. 
  Það var nú á einu sumri, að norrænir menn kómu út í Hvítárósi. Hét Þrándur stýrimaður. Einn dag reið frá skipi Þrándar mikill maður með alvæpni. Hann reið upp sveitir, sem leið liggur til Reykjadals og svo til Húsafells og yfir Hvítá neðan að garði í Kalmanstungu. Bjarni bóndi var farinn erenda sinna ofan á Mýrar, en Refur hlóð vegg, er komumaður reið í garð. Stökk hann þegar af hesti og hjó Ref banahögg og kvað:
**
  Konur heyrðu vísuna og námu þegar. Fátt var manna heima á bænum, og var honum eigi eftirför veitt, er hann reið braut. Þótti og húskörlum Bjarna maður sá eigi dælligur. Reið vegandinn til Húsafells og fann bónda fyrir dyrum, er hann hjó kolvið, og kvað komumaður:
**
  Bóndi nam vísuna, en komumaður reið á brautu. Litlu síðar kom Bjarni heim og spurði nú víg Refs og með hverjum atburðum varð og svo, að vegandi lýsti vígi á Húsafelli og ljóðaði til. 
  Höfðu menn þá fyrir satt, að Eiríkur skáld hefði vegið Ref. Er það og almælt, að hann fór þess erendis út hingað að hefna, sem hann mætti við koma. Hugði hann að vega þá Bjarna og Ref báða, ef hann fengi færi á þeim.

32. Víg Gísla Þorgautssonar.
Eiríkur reið nú ofan Reykjadal, en þá barst svo að, að móti honum reið Gísli Þorgautsson við annan mann. Eiríkur kenndi hann þegar, skeiðreið að honum og hjó með öxi, er hann hafði þá að vopni, á öxl honum, og varð það banasár. Við það hleypti Eiríkur á brautu sem skjótast, en förunaut Gísla varð bilt og sat yfir honum, þar til hann lést. 
  Eiríkur reið ofan allt í Bæ. Stóðu húskarlar þar að verki. Lýsti hann fyrir þeim víginu og reið við það til skips. Hafði hann þá svo til stillt, að Þrándur var búinn til byrjar og lét í haf. Kom Eiríkur síðan heim til bús síns. Varð hann gamall maður, að mælt er, og mikil ætt komin frá þeim Gyðu og Eiríki.

33. Frá Bjarna og öðrum.
Bjarni Sturluson deildi við Hrólf á Geitlandi og sonu hans um Tunguna litlu. Þá hét Bjarni að taka kristni. Eftir það braut Hvítá út farveg þann, er hún fellur. Þá eignaðist Bjarni Tunguna litlu og ofan um Grindur og Sölmundarhöfða og bjó á Bjarnastöðum í Tungunni litlu. Efndi hann og heið sitt og kristnaðist. 
  Hrólfur gaf Oddi Ýrarsyni Þorlaugu gyðju, dóttur sína. Því réðst hann vestur að Ballará og bjó þar lengi síðan, og var hann kallaður Hrólfur að Ballará.

