1. hugvekja.
Þegar Jesús og hans lærisveinar höfðu lofsönginn sungið, gekk hann út ásamt þeim, eins og hann var vanur, yfir um lækinn Kedron til Olíufjallsins. Hann sagði þá við þá: "Á þessari nóttu munu þér allir hneykslast á mér, því skrifað er: ‚hirðinn mun ég slá og sauðir hjarðarinnar munu sundurtvístrast‘; en þegar ég rís upp aftur, mun ég birtast yður í Galíleu." Pétur svaraði: "þó allir hneykslist á þér, skal ég þó aldrei hneykslast". Jesús sagði: "sannlega segi ég þér, að í dag, áður en haninn gelur tvisvar, munt þú afneita mér þrisvar". Pétur talaði þá enn frekar og sagði: "já þó ég ætti að deyja með þér, skal ég ekki afneita þér". Hið sama sögðu og hinir lærisveinarnir.

Nú var sú hræðilega nótt upprunnin, sú hræðilegasta hörmunga nótt, sem nokkurn tíma hafði komið yfir Jerúsalem. Jesús var nú búinn að skipa hið heilaga kvöldmáltíðar-sakrament og búinn að kveðja lærisveina sína með þeirri guðdómlegu skilnaðarræðu, sem lesa má hjá Jóhannesi guðspjallamanni í 15.-17. kapít.; hann var búinn að biðjast fyrir með þeim og biðja fyrir þeim. Þá gekk hann út og yfir um lækinn Kedron til Olíufjallsins. Þennan sama veg fór Davíð konungur forðum, harmþrunginn og grátandi, þegar hann flýði fyrir syni sínum, sem hafði gjört uppreist móti honum; og Jesús Kristur, hinn annar Davíð, gekk nú þessa leið móti þeim píslum og dauða, sem fyrir honum lágu. Æ, Drottinn! Leyfðu oss nú líka að ganga út með þér og hugleiða dásemdir pínu þinnar og friðþægingar. Gefðu oss náð til þess á þessum nýbyrjaða föstutíma, að fylgja þér trúlega með guðrækilegum hugleiðingum; hrærðu vor köldu hjörtu með þínum anda, svo vér finnum til þíns óendanlega og getum liðið með þér; vek þú í sálum okkar innilega löngun eftir að lifa og deyja með þér, svo vér fáum að upprísa með þér til eilífs lífs. Allir höfum vér þörf á að biðja þessa, kæru bræður! Ef vér með hreinskilni rannsökum sjálfa oss hljótum vér að viðurkenna, að vér höfum verið næsta tregir til og tómlátir í að taka þátt í líðunum frelsara vors, að hjörtu vor hafa verið fúsari til að halda kyrru fyrir í veröldinni og að höndla hennar gæði, en að ganga út með honum og fylgja honum á krossgöngu hans, svo vér gætum höndlað eilíft líf. Eða megum vér ekki játa, að það einatt rættist á oss, að "hirðirinn var sleginn og sauðir hjarðarinnar tvístruðust"? að hinn góði hirðirinn var sleginn úr hjörtum vorum af óhreinum girndum og syndsamlegum hugsunum, svo vér fórum villum vegar í solli og gjálífi veraldarinnar? En sælir erum vér, ef frelsarinn hefir birst oss aftur og tekið sér bústað í sálum vorum. Æ! hversu oft höfum vér ekki heitið því, eins og Pétur, að vér skyldum aldrei sleppa honum úr vorum hjörtum! En hversu oft höfum vér þó ekki hrasað eins og hann; hversu lítið þurfti ekki til þess að koma oss til að afneita Jesú í hugsunum, orðum og verkum! Þegar heimurinn og vor spillta náttúra freistuðu vor, þá hlupum vér eftir þeirra ginningum, eins og vér hefðum aldrei þekkt Jesúm, eins og vér hefðum aldrei fundið til þess, hve óvenjulega mikið hann varð að líða vegna vorra synda, aldrei fundið til hans óendanlega kærleika; eins og vér aldrei hefðum þekkt hans heilaga lærdóm, aldrei heyrt þessa áminningu: "eflið yðar sáluhjálp með ótta og andvara"! Þá var allt þetta gleymt; öll vor góðu áform gleymd; Guð og frelsarinn, dauði, eilífð og dómur – allt þetta var þá horfið úr huga vorum,og vér sáum ekkert nema stundarinnar ímynduðu gæði, heyrðum ekkert nema hennar tælandi rödd. Æ! af hverju kom þessi léttúð hjartans, þetta hviklyndi og  staðfestuleysi? Af því vér þekktum ekki vorn eigin veikleika, af því vér treystum of mjög vorum eigin kröftum; af því vér gleymdum að vaka og biðja og leita liðs og krafta hjá honum, sem máttugur er í veikleikanum, og sem einn getur gjört þann enda á freistingunni, að vér fáum staðist. Flý þú til Jesú, kristinn maður! þú sem angrast af hviklyndi þínu; lær þú af honum stillingu og stöðuglyndi í hinu góða; fylg þú honum með hug og hjarta á göngu hans til Golgata, og settu þér lifandi fyrir sjónir allar þær píslir og þjáningar, sem hann varð að þola þín vegna, allar þær hörmungar, sem hann af einskærum kærleika til vor syndugra manna bar með guðdómlegu stöðuglyndi og undirgefni undir Guðs vilja, og þessi sjón mun spekja hjarta þitt og sefa girndir þínar; hún mun aftra þér frá að afneita frelsara þínum, því þá muntu verða snortinn af krafti hans friðþægjandi kærleika, og hans kærleiki mun þvinga þig til að elska hann og fylgja honum: þá munt þú geta barist trúarinnar góðu baráttu, því þú berst þá ekki lengur einn saman með þínum veiku kröftum, heldur í krafti þess himneska kærleika, sem með sínum dauða hefir sigrað synd og dauða, og þú megnar þá alla hluti fyrir hann, sem þig máttugan gjörir, megnar að afneita sjálfum þér og heiminum; já! megnar að deyja með lausnara þínum, deyja frá synd og óguðlegu athæfi, en lifa nýju og heilögu líferni. Ó, Drottinn! sendu oss þinn anda, anda máttarins og kærleikans og stillingarinnar, svo vér elskum þig, ekki einungis með orði og tungu, heldur og í verki og sannleika. Bænheyr oss í Jesú nafni! Amen.

2. hugvekja.
Þá kom Jesús með þeim í það akurgerði, sem hét Getsemane; þar var grasgarður, og þar gekk Jesús inn með lærisveinunum; en Júdas, sem sveik hann, þekkti og þennan stað, því Jesús safnaðist oft þangað með lærisveinunum sínum. Þá Jesús kom í þann stað, sagði hann við lærisveinana: "Setið yður hér á meðan [ég]1 fer burt og biðjist fyrir; biðjið, svo þér fallið ekki í freistni". Hann tók með sér Pétur, Jakob og Jóhannes, þá tvo syni Zebedeusar, og tók til að hryggjast, titra af hræðslu og harmþrunginn að verða, og sagði til þeirra: "Sál mín er hrygg allt í dauðann: bíðið hér og vakið með mér". En hann sleit sig frá þeim og lítið lengra fram, nær einu steinsnari, kraup á kné, féll fram á ásjónu sína til jarðar og bað, ef það mögulegt væri, að sú stund hjá sér liði, og sagði: "Faðir minn! ef mögulegt er, þá víki þessi kaleikur frá mér. Abba, faðir minn! allt er þér mögulegt, tak þennan kaleik frá mér; þó ekki eins og ég vil, heldur eins og þú vilt".

Þegar Jesús kom í grasgarðinn, sagði hann við lærisveina sína: "Setið yður hér á meðan ég fer burt og biðjist fyrir; biðjið, svo þér fallið ekki í freistni". Frelsarinn vissi það, að lærisveinar hans mundu ekki geta horft upp á hans beisku kvöl og sálarangist. Hann tók einungis þá Pétur, Jakob og Jóhannes með sér lengra inn í grasgarðinn, af því hann átti von á meira sálarþreki hjá þeim en hinum, með því þeir höfðu verið vottar að hans mestu dásemdarverkum og að hans dýrlegu ummyndan á fjallinu helga. Nú áttu þeir líka að vera vottar að hans guðlegu tign mitt í hans djúpu niðurlægingu. Oss veitir Drottinn einnig þessa náð, kæru bræður! Einnig vér eigum kost á því, að fylgja frelsara vorum inn í grasgarðinn, sjá hans djúpu sálarangist, heyra þau himnesku bænarandvörp, sem hann úr hörmunganna djúpi sendir upp til síns himneska föður. Æ! lærum af honum í sérhverri eymd og mæðu þessa lífs, að lyfta hjörtunum upp til himins og úthella þeim fyrir miskunnsemdanna föður í heitri og innilegri bæn; æ! lærum af honum sjálfsafneitun og undirgefni undir Guðs vilja, svo vér eins og hann getum sagt af hjarta: "þó ekki eins og ég vil, heldur eins og þú vilt"! En það var ekki neyðin, sem þrýsti lausnara vorum til að biðja; allt hans líf var Guði helgað, sérhver hugsun hans og tilfinning, öll hans orð og öll hans verk voru sífeld bænariðja og vottur um hans innilegu sameiningu við föðurinn; vottur um það, að hann lifði í Guði og Guð í honum, og að hann einnig var á himnum meðan hann dvaldi hér á jörðinni. Ó, hversu ólíkt er þetta breytni margra, sem kalla sig kristna! Meðan allt leikur í lyndi, gleyma þeir að biðja Guð; lyfta huganum sjaldan eða aldrei upp til hans; þakka honum ekki fyrir hans miklu og mörgu velgjörðir, né láta ríkdóm hans gæsku mýkja þverúð hjarta síns. Og þegar Guðs náð vitjar þeirra með þjáningum og krossburði, þá fara þeir að biðja, "að þessi kaleikur megi víkja frá þeim"; en fái þeir ekki strax bænheyrslu, verða þeir óþolinmóðir og óánægðir með guðlega stjórn og bæta þannig synd á synd ofan. Æ, Guð minn góður, gakk þú ekki í réttlætisdóm við oss auma syndara! Lát þú, kristinn maður! hið sama lunderni búa í þér eins og var í Jesú Kristi; lær þú af lausnara þínum að biðja Guð, ekki einungis á neyðarinnar tíma, heldur og í meðlætinu og á hinum blíðu dögunum; vendu þig á að hafa umgengni þína á himnum og úthella hjarta þínu jafnaðarlega fyrir Guði í heitri og innilegri bæn; þakka þú honum fyrir hans velgjörðir, og bið þú hann um náð til þess að geta varist þeim réttilega; bið þú hann að skapa í þér hreint hjarta og veita þér stöðuglyndi í freistingunum og krafta til að berjast trúarinnar góðu baráttu. Ef þú temur þér þetta, þá munt þú einnig á mótlætinganna tímum finna hvíld og huggun fyrir sálu þína í bæninni til Guðs; þá munt þú læra sjálfsafneitun og undirgefni undir Guðs vísdómsfulla vilja, og geta sagt af hjarta: "Verði ætíð hvað vill minn Guð, vild hans er æ hin besta"! Sendu mér, Drottinn! anda bænarinnar, svo ég falli ekki í freistni, svo ég verði ekki yfirbugaður af hinum vonda anda spillingarinnar, né ljái honum rúm í hjarta mínu; svo ég ávallt hugsi til þín og þíns heilaga kærleika þegar mér flýgur eitthvað syndsamlegt í hug. Æ! Ég finn til þess og angrast af því, að þegar ég hrasaði, þá var þinn andi, andi bænarinnar, vikinn frá mér, svo ég gleymdi því, hve andstyggileg syndin er í augum þínum, gleymdi þér og frelsara mínum og minni eilífu sálarhjálp. "Setið yður hér, á meðan ég fer burt og biðjist fyrir". Þannig mælir þú, vor guðdómlegi lausnari! við lærisveina þína. Af hjarta langar mig til að vera lærisveinn þinn, og mega setjast niður og tárast yfir syndum mínum. Nú situr þú við Guðs hægri hönd og biður fyrir oss; æ! bið þú líka fyrir mér. Bið þú með mér þegar ég bið fyrir, og bið þú fyrir mér þegar ég bið ekki fyrir, þegar ég ligg og sef sætt og vært í næturinnar myrkrum, eða þegar sál mín ætlar að sofna í andvaraleysi, eða þegar ég ekki veit, hvers biðja ber. Æ! bið þú fyrir mér þegar ég ekki get sjálfur beðið lengur, þegar líf og sál vanmegnast í dauðastríði mínu. Æ! bið þú þá fyrir mér, svo ég fái að koma til þín og vera þar sem þú ert um alla eilífð! Amen.

3. hugvekja.
Hann kom aftur til lærisveinanna, en fann þá sofandi. Hann sagði við Pétur: "Símon! sefur þú? megnaðir þú ekki að vaka með mér eina stund? Vakið og biðjið, svo þér freistist ekki, andinn er reiðubúinn, en holdið er veikt". Í annað sinn gekk hann burt aftur, baðst fyrir, talaði sömu orðum og sagði: "Faðir minn! ef það er mögulegt, að þessi kaleikur víki frá mér, án þess að ég drekki hann, þá verði þinn vilji". Hann sneri aftur, kom og fann þá enn sofandi; augu þeirra voru svo þrungin af svefni, að þeir vissu ekki hverju þeir svöruðu honum. Jesús skildi við þá, gekk í burt aftur, bað í þriðja sinn með sömu orðum og sagði: "Faðir! ef þú vilt svo,  þá tak þennan kaleik; þó ekki minn, heldur verði þinn vilji". Honum birtist þá engill af himni, sem styrkti hann. Þegar Jesús var staddur í dauðans stríði, tók hann ákaflega að biðja; en sviti hans varð eins og blóðhnyklar, sem féllu á jörðina.

Nú var Jesú pína byrjuð. Nú var hann farinn að titra og skjálfa og sál hans var hrygg allt í dauðann; en "sviti hans varð eins og blóðhnyklar, sem féllu á jörðina". Hvað mun hafa valdið þessari óvenjulegu og kvalafullu sálarangist? Mun Jesús hafa verið hræddur við dauðann? Fjarri fer því; hann gekk með hugprýði mót dauðanum. Sál hans var hrygg allt í dauðann, ekki vegna hans dauða, heldur vors dauða, vegna vors synda, sem eru broddur og beiskja dauðans. Hegningin lá á honum, og "hann leið pínuna í allra syndugra manna stað". Ó! hvílíkrar angistar og hryggðar hlýtur það að hafa valdið frelsaranum, sem af einskærum kærleika til vor syndaranna framseldi sjálfann sig fyrir syndir vorar, að sjá það og finna til þess í sínu blessaða hjarta, að vér bökuðum oss eilífa ófarsæld. Það voru því vorar eymdir, sem hann sampíndist, og vor eilífi dauði, sem gjörði sálu hans hrygga allt í dauðann. Ef þú, kristinn maður! ættir einhvern ástvin, sem þú annt af hjarta, og vissir að fyrir honum lægi eilíf glötun, mundi þig ekki taka þetta sárt? Ef hann héldi iðrunarlaust áfram í syndunum og sinnti hvorki Guðs né manna áminningum, myndir þú ekki titra og skjálfa af umhugsun um hans eilífu forlög? Mundi ekki sál þín verða hrygg allt í dauðann? Og hvað er þó einn ástvinur í samanburði við allt mannkynið? hvað er þín kalda og ófullkomna elska í samanburði við Jesú eilífa og óumræðilega kærleika? hvað er þinn viðbjóður við syndinni í samanburði við hans heilaga vandlæti? Þú þykist hata syndina og hafa viðbjóð við henni. En lýsir þitt eigið líferni þessu? Og þó þú stríðir við þínar spilltu tilhneigingar, eru það þá ekki fremur syndarinnar ófarsælu afleiðingar, en hún sjálf, sem þú hræðist og hatar? Mundir þú ekki einatt láta eftir syndsamlegum girndum þínum, ef þú ekki óttaðist, að það mundi hafa slæm eftirköst fyrir þig hér í tímanum? Viljir þú verða sannkristinn og sanniðrandi, þá verður þú að hata syndina sjálfa, af því hún er óvinátta við Guð, af því hún stríðir gegn hans heilaga vilja, af því hún skilur þig við Guð og frelsara þinn og gjörir þig þannig eilíflega ófarsælan. Æ! ef þú hugleiðir Guðs óendanlegu gæsku og að hann elskaði þig svo heitt, að hann fyrir þig gaf í dauðann sinn eingetinn son; ef þú hugleiðir Jesú óumræðilega kærleika, sem þín vegna lét líf sitt á krossinum og varð hryggur allt í dauðann: hlýtur þá ekki þessi hugleiðing að vekja elsku til Guðs og Krists í hjarta þínu og innilegt hatur til syndarinnar? Hvernig gætir þú fengið af þér að móðga miskunnsemdanna himneska föður með vísvitandi syndum og krossfesta frelsara þinn á ný? Ó, Jesú! láttu þína sáru kvöl og pínu vekja hjá mér djúpa hryggð yfir syndum mínum; láttu hjarta mitt verða sundurkramið af tilfinningu míns óverðugleika, svo ég læri að setja allt mitt traust mín til þín og þinnar verðskuldunnar ; og þegar sála mín er hrygg allt í dauðann af syndum og misgjörðum mínum, æ, sendu mér þá engil af himni, er styrki mig og huggi; láttu þá þína friðþægingu lina brodd og beiskju iðrunarinnar, og sendu mér krafta til að deyja syndinni og feta í þín fótspor! Því til þess miðaði pína þín og dauði, til þess varð sála þín hrygg allt í dauðann, að hryggð iðrunarinnar skyldi snúast í fögnuð, að hryggð sanniðrandi syndara skyldi verða hryggð eftir Guði, og að allir þeir, sem erfiða og þunga eru hlaðnir, gætu komið til þín og fengið endurnæringu, fengið huggun og hvíld fyrir sínar örmæddu og angruðu sálir. Amen.

4. hugvekja.
Jesús stóð upp frá bæninni, kom til lærisveina sinna og fann þá sofandi af hryggð; hann sagði við þá: "Sofið þér nú það eftir er og hvílist! hvað? sofið þér? Nóg er komið! standið upp og biðjið, svo þér fallið ekki í freistni. Sjáið! sú stund tekur að nálgast og er þegar komin, að mannsins sonur mun ofurseljast í syndugra hendur. Standið upp og göngum héðan; sjáið! sá er mig svíkur, hann er í nánd; en biðjið, svo þér fallið ekki í freistni".

Meðan Jesús skelfur og titrar af sálarangist og svitnar blóðinu undan syndabyrði vorri, sofa lærisveinar hans og gleyma að búa sig undir þá hina miklu freistingu, sem fyrir þeim lá. En Jesús fer til þeirra og vekur þá; mitt í þeirra sálarangist, sem hann leið vegna alls mannkynsins, missti hann ekki sjónar á lærisveinum sínum. Ó, hvílíka huggun hlýtur þetta að veita oss syndugum mönnum! Guðleg náð og miskunn nær ekki einungis til alls mannkynsins yfir höfuð,  heldur og til hvers einstaks manns. Sjálfur Drottinn vakir yfir sínum lærisveinum, biður fyrir þeim, stríðir og líður fyrir þá, og þegar þeir ætla að sofna og verða andvaralausir, þá kemur hann og aðvarar og áminnir, svo að óvinurinn fái ekki inngöngu inn í þeirra hjörtu. Drottinn minn! tak þú mig líka í þína vernd og varðveislu og gættu sálar minnar. Oss kann, ef til vill, að þykja það sæta furðu, að Jesú lærisveinar voru svo yfirkomnir af svefni, að þeir gátu ekki vakað eina stund með honum í hans miklu hryggð og angist. En vörumst, kæru bræður! að leggja harðan dóm á þá fyrir þetta sinnuleysi þeirra; því ef vér rennum augunum til sjálfra vor og vors umliðna lífs, þá megum vér vissulega játa, að vér einatt vorum næsta tregir til að vakna, þegar Jesús kom til vor og vildi vekja oss af vorum syndasvefni, að "augu vor voru svo þrungin af svefni" munaðar og syndsamlegra girnda, að vér "ekki vissum hverju vér svöruðum honum", heldur létum hans orð og áminningar eins og vind um eyrun þjóta. Og því hegningarverðara er þetta andvaraleysi, þegar vér gætum þess, hversu oft Jesús hefir komið til vor og fundið oss sofandi, hversu oft "hann hefir vitjað vor með sínum náðarmeðulum", með áminningum síns orðs og sinni heilögu náðarmáltíð, með sérhverri velgjörð, sem hann veitti oss, með sérhverjum krossi, er hann lagði oss á herðar, með sérhverri aðvörun samviskunnar, með sérhverri góðri hugarhræringu og sérhverri guðrækilegri hugsun, sem hans andi vakti í sálum vorum. Þó hefir ekkert getað vakið oss, ekkert vakið hjá oss þann ótta og andvara, sem nauðsynlegur er til að gjöra vora útvalningu vissa. Öll vor umliðna ævi hefir verið einlæg náðarköllun Drottins; en því miður hefir hún samt sem áður verið einlægur syndasvefn, sofandi trú og sofandi kærleiki, og því miður sofa margir enn fram á þennan dag. Mega þeir þá ekki óttast fyrir því, að þegar Jesús kemur til þeirra í næsta sinn og finnur þá enn sofandi, þá segi hann við þá: "Sofið nú það sem eftir er"; sofið þau fáu augnablik, sem eftir eru af lífstíma yðar; þér hafið enn ekki megnað að vaka með mér eina stund, þó að ég hafi til yðar á hverri stundu dagsins, á hverri stundu lífsins, og kallað yður með kærleikans himnesku röddu; yður getur ekkert vakið nema hinn síðasti lúðurhjómur! Æ, Drottinn! þú sem ekki vilt dauða syndugs manns, heldur að hann snúi sér og lifi, virtu af náð og miskunnsemi þinni "að upplýsa augu vors hugskots, svo að vér þekkt getum, hver að sé von köllunar vorrar" og "skilið hvílík að sé breidd, lengd, dýpt og hæð" þinnar elsku, og hversu óumræðilegur sá kærleiki er, sem kom þér til að ganga í dauðann vor vegna. Þá munum vér, vaktir af þínum anda, megna að vaka með þér eina stund, þá stuttu stund, sem eftir er ævidaga vorra. "Vakna þú, sem sefur", segir postulinn, "og rís upp frá dauðum: þá mun Kristur lýsa þér"! (Efes. 5., 14.). Æ! allir þurfum vér að vakna; allir þurfum vér að vaka og biðja, svo vér föllum ekki í freistni, því "sá er oss svíkur er jafnan í nánd" og óvinur sálnanna er ætíð reiðubúinn að sá illgresinu í akur hjartnanna meðan vér sofum. En þú guðhrædda, sanniðrandi sál! sem fegin vilt vaka með frelsara þínum, en finnur til vanmáttar þíns og breyskleika, þreystu ekki að biðja frelsara þinn að koma til þín og vekja þig með sínum anda, því þú munt vissulega fá bænheyrslu; hann mun koma til þín, vera hjá þér og veita þér nýtt fjör og nýja krafta, svo þú ekki sofnir, heldur getir vakað og eflt þína sáluhjálp með ótta og andvara; og þegar dauðans svefn loksins sígur á augu þín og þú sofnar á grafarinnar beð, þá munt þú aftur vakna á eilífðarinnar morgni hjá lausnara þínum, í samfélagi við Guð og alla hans útvalda. Gef þú oss þína náð til þessa, himneski faðir, í Jesú nafni! Amen.

5. hugvekja.
Jafnsnart sem Jesús var enn að tala um þetta, sjá, einn af þeim tólf, sem Júdas hét, þá er hann hafði nú með sér tekið flokk manna og þénara kennimannahöfðingjanna og faríseanna, kom hann þangað og með honum flokkur mikill með blysum, lömpum, sverðum, stöngum og vopnum, út sendur af kennimannahöfðingjum, skriftlærðum og öldungum, og hann gekk fyrir þeim. En svikarinn hafði gefið þeim sameiginlegt teikn og sagt: "Hvern ég kyssi, sá er það; grípið hann og leiðið hann varlega burt". Sem Jesús vissi nú allt hvað yfir hann átti að koma, gekk hann fram og sagði við þá: "að hverjum leitið þér"? Þeir svöruðu honum: "að Jesú frá Nazaret". Jesús svaraði: "ég er hann". En Júdas sá er sveik hann, stóð einnig hjá honum. En er Jesús sagði til þeirra: "ég er hann", hörfuðu þeir á bak aftur og duttu til jarðar.

Nú var grasgarðspína frelsarans afstaðin; hann var nú búinn að vekja lærisveina sína með þessum orðum: "Standið upp og göngum héðan; sjáið! sá er mig svíkur, hann er í nánd". Þá nálgast hermanna flokkur með blysum, sverðum og vopnum, heiðnir hermenn og þjónar hins mikla ráðs, allir í þeim sameiginlegu syndsamlegu erindagjörðum, að handtaka Jesúm; og Jesús gengur móti þeim með djörfung og hugprýði, eins og hann hefði ekki rétt áður átt í neinu stríði í grasgarðinum, eins og hann ekki gengi mót grimmum óvinum né ætti von á nokkrum þrautum og þjáningum. Hughraustur spyr hann óvini sína: "að hverjum leitið þér"? og þeir svara: "að Jesú frá Nazaret". – Allir leita að einhverju í þessu lífi; allir leita sér lukku og farsældar á einhvern hátt, en mjög er því misjafnt varið, hvernig menn leita hennar. Sumir leita hennar í auðlegð, sumir í upphefð og metorðum, sumir í munaðarlífi; en enginn, sem þannig leitar, finnur hana, því sanna farsæld er hvergi að finna nema í Jesú frá Nazaret, og oss er ekkert annað nafn gefið, sem oss byrjar sáluhólpnum í að verða. Þeir hinir tímanlegu hlutirnir eru fallvaltir og hverfulir í eðli sínu og geta ekki fullnægt hinum æðstu þörfum sálar vorrar, og því geta þær hvergi fengið sanna hvíld nema í frelsara sínum. Leitaðu því, sála mín! Héreftir lausnara þíns, og láttu hann vera hið einasta mark og mið allra hugsana og tilfinninga þinna. Hingað til hefir þú, því miður, of mjög leitað farsældar þinnar í heiminum; hann lofaði þér friði og fullsælu og hét þér öllu fögru, en sveik þig um það allt; þú týndist sjálf í solli veraldarinnar og flæktist í syndarinnar fjötrum, en hefir einungis borið úr býtum angur og órósemi og ónáð Drottins. Þó hefir hinn góði hirðirinn alltaf verið að leita að þér; hans óþreytanlega miskunnsemi hefir alltaf kallað þig til sín með sínum áminningum og aðvörunum, með sínum bendingum og náðarheitum. En holdsins og heimsins tælandi rödd lét hærra í eyrum þínum og augu þín byrgðir þú fyrir geislum náðarinnar, og þegar Jesús kom til þín og spurði þig: "að hverjum leitar þú"? þá snerir þú þér frá honum og sagðist ekki leita að Jesú frá Nazaret. Ó, Jesú! láttu kraft þíns heilaga nafns stöðva mig, svo ég fari ekki villuráfandi á hinum breiða vegi glötunarinnar; láttu kraft þíns heilaga nafns varpa mér flötum til jarðar og sundurkremja hjarta mitt, svo ég geti séð ljótleika synda minna og andvarpað af hjarta: Guð! vertu mér syndugum líknsamur! Gef þú mér náð till þess, héreftir að leita þín í sannri iðrun og lifandi trú. Alltaf eigum vér, kristnir menn! í stríði við óvini farsældar vorrar, við heiminn og holdið, og alltaf er oss hrösun búin; en ef vér á freistinganna tímum leitum getum vér eins og hann með hugprýði og djörfung gengið á móti vorum andlegu óvinum og í hans nafni unnið sigur, því vér stríðum þá ekki einir saman, heldur í hans nafni, í trúnni á hann og styrktir af hans anda. Og þegar Drottni þóknast að reyna oss í mótlætinganna skóla, þá látum við ekki hugfallast, heldur leitum Jesú og lítum vorum trúar- og vonar-augum upp til hans, og hann mun af hæðum senda huggun niður í sálir vorrar og láta oss finna til sinnar mildiríku nálægðar, svo vér með þolinmæði og undirgefni undir Guðs með vísdómsfulla vilja getum gengið hinn þyrnumstráða veginn, og með Jesú dæmi fyrir augunum tekið af hjarta undir með skáldinu og sagt:
"Þú gekkst á undan, ég
eftir þann sama veg
mæddur en glaður geng,
gæfu hlýt æðstan feng,
þá lokið lífs er meini".
En ekkert mótlæti er eins þungt og átölur samviskunnar, og engin tilfinning eins sár og sviðamikil eins og sú, að vita sig að hafa brotið af sér Guðs náð og hylli; æ! þá er það eina ráðið að leita Jesú, að flýja til frelsara síns og í hans nafni leita fyrirgefningar hjá miskunnsemdanna föður, og þegar þú, harmþrungna sál! varpar þér með einlægri iðrun í hans náðarfaðm, þá mun hans friður stíga niður í hjarta þitt og fullvissa þig um fyrirgefningu syndanna; fullvissa þig um, að ekkert getur skilið þig við hans kærleika, að hvorki hið nálæga né hið ókomna, hvorki líf né dauði, getur hrifið þig úr hans hendi. Ó, Jesú! láttu mig í lífi og dauða leita þín og í þér finna hvíld fyrir sálu mína! Amen!

6. hugvekja.
Jesús spurði þá enn einu sinni: "að hverjum leitið þér"? þeir svöruðu: "að Jesú frá Nazaret". Jesús svaraði: "ég sagði yður það, ég er hann, og ef þið leitið að mér, þá látið þessa á burtu fara", svo að uppfylltist það orð, er hann hafði sagt: "engum glataði ég af þeim, sem þú gafst mér". En Júdas veik sér að Jesú til að kyssa hann, og jafnsnart gekk hann til hans og sagði: "sæll vertu, rabbí"! og kyssti hann. En Jesús sagði við hann: "Vinur! Til hvers ertu hingað kominn? Júdas, svíkur þú mannsins son með kossi"? Þá gengu þeir þangað, lögðu hendur á Jesú og gripu hann.

Júdasar-kossinn er, eins og vonlegt er, illa ræmdur og honum er viðbrugðið; enda verður því ekki neitað, að hann sýnir fals og fláttskap og undirferli á sínu æðsta stigi og í sinni viðbjóðslegustu mynd. Í næturinnar myrkrum framkvæmir svikarinn sinn óguðlega ásetning, því sá sem illt að hefst hatar ljósið. Ágirnd og illmennska höfðu svo gagntekið sálu hans, að hann hvorki hrærðist af Jesú elsku né aðvörunum, né heldur af því, þó hann væri sjónarvottur að því, hvernig eitt Jesú orð gat varpað hermönnunum til jarðar. Hann gengur til Jesú og kyssir hann svikakossinn, eins og hann hafði undirlagt við óvini hans. En eins og Júdasar breytni við Jesúm er fláráð og mannvonskuleg, eins ástúðleg og mannelskufull er breytni Jesú við Júdas aftur á mót. Með hógværð og ljúfmennsku tekur frelsarinn kveðju hans og lofar honum að kyssa sig. "Vinur! til hvers ertu hingað kominn"? Sértu kominn sem vinur, til hvers eru þá sverð og vopn? En komir þú sem óvinur, hví kyssir þú mig þá? - "Júdas, svíkur þú mannsins son með kossi"? Æ, að þú skyldir einmitt verða til þess að svíkja mig! – Og þessi blíðu ljúfmennskunnar orð talar Jesús ekki í reiði né með þungri þykkju, heldur með ástúðlegu viðmóti og sorgbitnum svip. Ó, hvílík elska! hvílík hógværð! hvílík auðmýkt!  - En hvernig breytum vér, kristnir menn! Mun hið sama lunderni búa í oss, eins og var í Jesú Kristi? Þegar einhver beitir flærð og fagurgala við oss og dregur oss á tálar með vinalátum, mun þá ekki sú verða raunin á, að þjóstur og þykkja vilji ryðja sér til rúms hjá oss, af því að hjörtu vor eru drambsöm og eigingjörn? Og þó hefir frelsarinn gefið oss þetta boðorð: "Lærið af mér, því ég er hógvær og af hjarta lítillátur"! Hversu fjarlægir erum vér þá frelsarans heilaga dæmi, og hversu ómaklegir að heita hans lærisveinar! Vér þykjumst hata hræsni og undirferli og reiðumst þegar vér verðum fyrir því af náunga vorum. En hversu oft hefir þú þó ekki, sála mín! gjört þig seka í þessu sama við lausnara þinn, þegar þú með vörunum lofaðir hann og þakkaðir honum, en hjarta þitt var langt í burtu; þegar þú með vörunum hést honum elsku, trú og hollustu, en hjarta þitt var kalt og dautt; þegar þú minntist við hann í heilagri kvöldmáltíð, en neyttir hans blessaða líkama og blóðs óverðuglega, án þess það hefði betrandi og helgandi áhrif á líferni þitt; þegar þú last eða heyrðir hans orð, en hafðir það einungis um hönd til að friða með því samvisku þína, án þess að vilja leggja af lestina og bæta ráð þitt; þegar þú með hræsnissvip þóttist leita Guðs ríkis og hans réttlætis, en hjarta þitt hékk þó fast við heiminn og hans lystisemdir; og í stuttu máli, þegar þú hafðir yfirbragð guðhræslunnar, en afneitaðir hennar krafti? Og þó sleppir Jesús ekki hendi sinni af þér, heldur leitast því fremur við að hræra hjarta þitt með sinni blíðu náðarröddu og leiða þig á friðarins og lífsins veg. Ó, hvílík elska! hvílík mildi! En varastu að láta ríkdóm hans gæsku, þolinmæði og langlundargeðs verða til ónýtis á þér, svo þú safnir þér ekki reiði á degi reiðinnar og opinberunnar Guðs réttdæmis (Róm. 2., 5.) Skapa þú, Drottinn! í mér hreint hjarta; hjálpa þú mér til að útrýma allri hræsni og skinhelgi úr sálu minni, svo ég geti elskað þig af öllu hjarta og geymt þitt orð í góðu og siðsömu hjarta; og nær ég geng inn að þínu náðarborði til að minnast við þig með trúarinnar og kærleikans kossi: æ, láttu þá lifandi tilfinningu míns óverðugleika og minnar syndaskuldar og lifandi endurminningu þinnar friðþægingar gagntaka mína sál og sinni og hafa helgandi áhrif á allt mitt líferni, svo ég í allri breytni minni við skylda og vandalausa láti hreinskilið og manneskjufullt hugarfar í ljósi. Þú lést handtaka þig og fjötra vegna minna synda, æ, leys þú hjarta mitt úr fjötrum tvöfeldninnar og sérhverrar syndsamlegrar tilhneigingar, svo það geti verið bústaður þinn og þíns anda, þangað til mín lausnarstund upp rennur og þér þóknast að leysa mig héðan og leiða mig til þín á sælunnar og friðarins landi! Amen.

7. hugvekja.
En sem þeir er með Jesú voru sáu hvað verða vildi, sögðu þeir við hann: "Herra! eigum vér ekki að slá með sverði"? Símon Pétur hafði sverð, brá því og hjó til þjóns hins æðsta prests og sneið af honum hans hægra eyra. Sá þjónn hét Malkus. Jesús svaraði: "Látið hér við staðar nema"; hrærði við eyru þjónsins og læknaði hann. Og hann sagði við Pétur: "Slíðra þú sverð þitt; þeir eru með vopnum vega, munu og fyrir vopnum falla; eða heldur þú ekki, að ef ég bæði föður minn, mundi hann senda mér meir en tólf fylkingar engla? Á ég ekki að drekka þann bikar, sem faðir minn hefir gefið mér? Hvernig gætu ritningarnar annars uppfyllst? Þetta hlýtur þannig að ske".

Það var vissulega mikið fljótræði af Pétri, að ætla sér að beita vopnum til að verja lausnara sinn. Hann vildi með því sýna elsku sína til Jesú; en með þessum blinda ákafa hefði hann komið öllum lærisveinunum í mesta vanda, ef Jesús hefði ekki gjört gott úr því. Hann gætti þess ekki, að Jesús fyrir skemmstu hafði leitt þeim fyrir sjónir, að sér bæri að þola þjáningar og dauða, og að hann með þessu fljótræði sínu ekki gjörði annað en auka pínu hans og setja blett á hans heilaga málefni, eins og hann hefði kennt lærisveinum sínum að beita ofríki gegn ofríki og óhlýðnast yfirvaldanna gjörðum; hann gleymdi líka í hverja hættu hann með breytni sinni stofnaði sálu sinni, þareð hann svaf þegar hann átti að vaka, en beitti blindum og óskynsamlegum ákafa, þegar hann átti að sýna sjálfsafneitun og undirgefni undir Guðs vilja. Hversu oft breytum vér ekki, kristnir menn! líkt og Pétur, þegar vér ætlum með ákefð og ofsa að flýta fyrir Drottins málefni, eða fyllumst óþreyju og óþolinmæði, þegar hann leggur oss einhvern kross á herðar, í stað þess að oss er boðið að fylgja honum, bíða eftir hans bendingum, treysta hans almætti, láta hans hönd stjórna og hans speki ráða? Eða hættir oss ekki einnig við að sýna ofsa og ákafa og fyllast heift og bræði, þegar vér mætum einhverri mótspyrnu í vorum veraldlegu fyrirtækjum, eða þegar vér þykjumst verða fyrir einhverjum halla og ójöfnuði af öðrum mönnum, hversu lítið sem í þetta kann að vera varið, og erum þá ekki í rónni fyrr en vér getum á einhvern hátt hefnt vor. Ó, hversu ólíkt, er þetta boðum og dæmi vors guðdómlega frelsara, sem með himneskri hógværð umbar allar mótgjörðir, sem bauð oss að fylgja sér og fyrirgefa af hjarta, sem bauð oss, að blessa þá sem oss bölva, og gjöra þeim gott og biðja fyrir þeim sem oss hata! Æ! það er eins og vér aldrei getum munað eftir því, að sáttgjarnt, hógvært og mannelskufullt hugarfar er skilyrði fyrir því, að vér getum vænt oss náðar og miskunnar hjá heilögum og réttlátum Guði, og að vér aldrei vitum, á hverri stundu vér verðum kallaðir fram fyrir hans dómstól. - "Þeir, er með vopnum vega, munu og fyrir vopnum falla", sagði vor guðdómlegi frelsari um leið og hann bauð Pétri að slíðra sverð sitt, og minnti oss með þessum orðum ekki einungis á það, að með þeim sama mæli, sem vér mælum öðrum, mun oss aftur mælt verða, og að hefndargjarnt hugarfar hefir ófrið og óblessun í för með sér, heldur einnig á hitt, að hann vildi ekki láta verja sig og sitt heilaga málefni með veraldlegum vopnum, né sitt ríki útbreiðast á jörðunni með sverðseggjum, því hans ríki var ekki af þessum heimi. En það eru til önnur andleg vopn, kristinn maður! sem þú jafnan átt að beita í breytni þinni við aðra menn og í stríði þínu og holdið og heiminn; það er þau vopn, sem postulinn kallar "Guðs alvæpni". Þú átt að vera "gyrtur sannleikanum, íklæddur brynju réttlætisins, hertygjaður skildi trúarinnar, hjálmi hjálpræðisins og sverði andans, sem er Guðs orð" (Efes. 6., 12.-18.). Ef þú hefir þessi Guðs alvæpni, þessi himnesku "ljóssins vopn", þá munt þú "geta veitt mótstöðu á hinum vonda degi, og að öllu yfirunnu staðist". Þú, sem því jafnan hefir sverð hefndarinnar og heiftarinnar brugðið og á lofti, reitt til höggs við bróður þinn, slíðra þú það sem fyrst meðan þú ert enn á vegi með honum, svo það særi ekki sjálfan þig banvænu sári, sári andlegs og eilífs dauða. Legg þú niður vopn ranglætisins, en íklæðst vopnum réttlætisins. Guðsorð er hið eina sverð, sem þú sífellt átt að hafa brugðið, það er beittara hverju tvíeggjuðu sverði; það hefir kraft í sér til að áminna, helga og hugga; já, það er kraftur Guðs til sáluhjálpar hverjum þeim sem trúir. Ó, Guð minn góður! hversu veik hlýtur þá mín trú að vera, hversu dautt mitt hjarta, þegar ég finn ekki til þess, hvað þitt orð er beitt og kröftugt, þegar því er brugðið, og það þó ekki getur unnið á mínu harða hjarta, og ég ekki heyri annað en þytinn og læt það eins og vind um eyrun þjóta. Æ! virstu að lækna eyra mitt, svo ég geti heyrt annað en hljóm þinna sannleiksorða, svo að kraftur og kjarni þeirra finni veg til hjarta míns og smjúgi eins og sverð gegnum sálu mína; svo ég fái "sting í hjartað" af meðvitund synda minna og hún vekji hjá mér sára iðrun. Græð þú síðan af miskunn og gæsku þinni þetta mitt hjartasár, svo ég geti helgað þér hjarta mitt og elskað þig af öllu hjarta. Bænheyr það í Jesú nafni! Amen.

8. hugvekja.
Um þetta sama bil mælti Jesús við flokkinn: "Þér eruð farnir út að höndla mig með sverðum og forkum, eins og ræningja, en á hverjum degi hefi ég þó hjá yður verið, setið og kennt í musterinu, og þó hafið þér ekki vogað að leggja hendur á mig; en þetta er yðar tími og makt myrkranna, svo að ritningin uppfyllist".

Ekki verður ofsögum af því sagt, hve mikil spilling Gyðingaþjóðarinnar var á Krists dögum. Hann gekk í hring, gjörði öllum gott sem hans leituðu, læknaði sjúka og uppvakti liðna. Hann sat daglega í musterinu og kenndi lærdóminn um Guðsríki. En þó Gyðingarnir væru sjónarvottar að hans dásemdarverkum og heyrnarvottar að hans himnesku kenningu, gat þó ekkert hrært þeirra þeirra þverbrotnu og harðsvíruðu hjörtu, heldur fylltust þeir þvert á mót heift og hatri við Jesúm, einkum farísearnir, hinir skriftlærðu og kennimannahöfðingjarnir, af því að hann vildi ekki fegra vonsku né hræsni þeirra, heldur sagði þeim beiskan sannleika og sýndi þeim, hvílíkir þeir væru í raun og veru og hve hegningarverðir þeir væru í Guðs orðum. Þessu hatri sínu gátu þeir nú loksins svalað, eins og vér allir vitum, með því að fá Jesú lærisvein Júdas til að svíkja drottinn sinn, og senda með honum hermanna flokk til að handtaka Jesú og þannig ráða hann af dögum. Gyðinganna breytni við frelsarann mun ætíð verða hið hryllilegasta dæmi upp á mannlega spillingu, eins og útskúfan þessarar þjóðar er hinn bersýnilegasti vottur um Guðs hegnanda réttlæti. En þegar vér gætum að hegðun og hugarfari mannkynsins yfir höfuð, munum vér þá ekki jafnvel í sjálfri kristninni verða varir við nein merki upp á þá spillingu, sem oss þykir svo hræðileg hjá Gyðingaþjóðinni? Þó Kristur sé nú ekki lengur sýnilega nálægur, né kenni á hverjum degi í musterinu, þá er þó hans sáluhjálplegi lærdómur boðaður kristnum mönnum, og þeir eru uppfræddir í honum frá blautu barnsbeini; þeir þekkja frelsarann, hans guðlegu tign, hans óendanlegu elsku til vor syndugra manna og hans blessaða lífsins orð, já, þekkja þetta allt langtum betur en Gyðingarnir; þeir eru fyrir skírnina teknir í tölu hans lærisveina og orðnir limir á hans líkama; þeir hafa hátíðlega heitið Guði og frelsara sínum trú og hollustu, og endurnýjað þetta heit í hvert sinn, sem þeir hafa verið borðgestir við Jesú náðarborð. En því miður sýnist líferni margra kristinna manna lýsa því, að uppfræðing þeirra í kristindóminum beri lítinn og jafnvel engan ávöxt hjá þeim, til að betra það og gjöra þá að sönnum Krists lærisveinum; þeir fyrirlíta og óvirða guðsorð, launa velgjörðir Guðs og manna með vanþakklæti eins og Gyðingarnir, fram ganga eftir munni og maga, láta sínar spilltu tilhneigingar fá vald yfir sér, án þess að veita þeim alvarlega mótspyrnu; þeir fyllast jafnvel heift og reiði, ef fundið er að þeirra ókristilega líferni, og kalla það óþarflega hótfyndni; "þeir krossfesta Krist að nýju", eins og guðsorð kemst að orði, í stað þess að krossfesta holdið með girndum þess og tilhneigingum, og sýna óræk merki þess, að þeim hefði ekki farist betur en Gyðingunum, hefðu þeir lifað á þeirra dögum. Þess vegna mun og harður hegningardómur verða upp kveðinn yfir þeim, ef þeir iðrast ekki og bæta ráð sitt. En maðurinn verður ekki svo spilltur og þverbrotinn allt í einu, heldur smám saman. "Á hverjum degi hefi ég hjá yður verið, setið og kennt í musterinu, og þó hafið þér ekki vogað að leggja hendur á mig", sagði frelsari vor við Gyðingana. Eins er syndugum manni varið. Meðan hann er óspilltur, meðan hann verður var við nálægð frelsarans í hjarta sínu og hlustar á kenningu hans, meðan hann gefur gætur að hans áminnandi og aðvarandi röddu, vogar hann ekki að leggja hendur á lausnara sinn, né láta eftir sínum spilltu tilhneigingum, eða að minnsta kosti gjörir hann það í fyrstunni óttasleginn og angurvær. En þegar hann er búinn að reka Jesú úr hjarta sínu, þá brýst þar inn flokkur óhreinna anda og syndsamlegra girnda, sem hrekja manninn á lastanna veg, þangað til myrkranna vald hefir algjörlega fengið yfirráð yfir honum og hann verður syndarinnar þræll. En því meir sem maðurinn þannig sökkvir sér niður í straum tímans, því meir sem hann gleymir tímans eilífa höfundi og herra, því meir missir hann líka sjónar á tilgangi tímans og lífsins; hann þykist þá sjálfur eiga ráð á tímanum og mega sóa honum burt eins og honum líst; hann sér ekki hvað tímanum líður, af því hann er háður myrkranna valdi. Náðartíminn líður fyrr en hann varir, og þá upprennur dóms og reikningsskapar-tíminn. Ó, Jesú! Gjörðu hjarta mitt að musteri þínu og kenndu þar á hverjum degi; kenndu mér að þekkja minn vitjunartíma og verja tímanum vel; sannfærðu mig um syndina, réttlætið og dóminn, og minntu mig jafnan á þína pínu og dauða; gefðu mér náð til að geta handsamað þig, ekki "með sverði og forkum" eins og Gyðingarnir gjörðu, heldur með örmum trúarinnar og kærleikans, ekki "eins og ræningja", heldur eins og frelsara minn og Drottinn; gefðu mér náð til að halda þér föstum í hjarta mínu, svo að hvorki líf né dauði geti skilið mig við þig; því þegar ég hefi þig að eins, þá hirði ég hvorki um himin né jörð. Amen.

9. hugvekja.
Þá yfirgáfu hann allir lærisveinarnir og flýðu. Maður nokkur ungur fylgdist með honum; hann hafði lín eitt klæða á berum sér; og er flokksmennirnir vildu handtaka hann, kastaði hann línklæðinu og flýði nakinn í burt frá þeim.

Eins og vér heyrðum, yfirgáfu nú allir lærisveinarnir Jesúm, flýðu og skildu hann einan eftir í höndum óvina sinna. Þó var hann ekki einn saman, því faðirinn var með honum. Sá er aldrei einn, sem hefir Guð almáttugan í för með sér, þó hann sé yfirgefinn af öllum öðrum; hans hjálp og liðveisla hefir ætíð reynst og mun ætíð reynast hið besta og áreiðanlegasta atharf í allri neyð og öllum þrautum. Sæll er sá, sem breytir þannig, að hann getur sagt með Davíð: "Drottinn er mitt ljós og frelsi; hvern skal ég hræðast? Drottinn, hann er vörn míns lífs, fyrir hverju skal ég skelfast"? (Sálm. 22., 1.). Hvað flótta lærisveinanna snertir, þá hafði Jesús áður sagt við Gyðingana: "Látið þessa á burt fara", og þannig ætlast til, að lærisveinarnir skyldu forða lífi sínu. Mannlegur veikleiki varð hér eins og oftar meðal í hendi hins almáttuga til að framkvæma hans ráðsályktanir. Hefðu Jesú lærisveinar ásamt honum verið handteknir og látið líf sitt, þá hefðu þeir ekki getað verið sendiboðar hans meðal þjóðanna til að flytja þeim lærdóminn um guðsríki. En af þeirra dæmi sjáum vér líka, hvernig Guð er máttugur í veikleikanum, því þessir sömu menn, sem nú voru svo hræddir og huglausir, að þeir yfirgáfu Jesúm og flýðu frá honum, urðu seinna þær mestu Guðs hetjur, sem nokkurn tímann hafa til verið, og vitnuðu um Jesúm með svo einstaklegri djörfung og hugprýði, að þeir glaðir gengu móti ofsóknum, fangelsi og dauða fyrir hans nafns sakir; og lýsir Páll postuli lífskjörum og hugarfari þeirra með þessum orðum: "Í öllu þjökumst vér, látum þó ekki hugfallast; erum vonlitlir, en örvinglumst þó ekki; ofsóttir, en þó ekki hjálparlausir; felldir til jarðar, en tortýnumst þó ekki. Jafnan berum vér deyðingu Jesú á líkamanum, svo að Jesú líf auglýsist á vorum líkama; því þó vér lifum, erum vér jafnan til dauða seldir vegna Jesú, svo að hans líf einnig augljóst verði í vorum dauðlega líkama" (2. Kor. 4., 7.-11.). Ó, Guð minn góður! Hversu ólíkt var líferni þeirra lífernisháttum kristinna manna á vorum dögum! Nú hugsa fæstir um annað en að lifa í næði og makindum og eiga góða daga. Að vísu heimtar Drottinn ekki annað eins hörmungalíf af oss eins og þeir urðu að reyna; en hann heimtar þó af oss sannkristilegt hugarfar, það hugarfar, sem væri reiðubúið að leggja líf og eignir í sölurnar fyrir fyrir Kristi nafns sakir, ef það væri nauðsynlegt til að útbreiða Guðs dýrð og hans ríki meðal mannanna. Ætíð verður sú krafa til vor eftir, "að við reynumst trúir" og að vér tökum vorn kross á oss og fylgjum frelsara vorum, ef vér viljum vera hans lærisveinar. Fylgir þú þá frelsara þínum, kristinn maður! þegar þú skorast undan sérhverri skyldu, sem heimtar áreynslu og sjálfsafneitun? þegar þú berð þann kross, sem Drottinn hefir lagt þér á herðar, með mögli og óþolinmæði? Þú veist, að hið kristilega trúarlíf er stríð og barátta, að vér erum hermenn Jesú Krists og eigum að berjast hraustlega undir hans merkjum. En undan merkjum frelsara þíns flýr þú og yfirgefur hann, þegar þú hættir að stríða við girndir þínar og fellur fyrir sérhverju áhlaupi freistinganna; þegar þú þorir ekki að tala sannleikann, eða gjöra það sem rétt er, af ótta fyrir mönnum, eða þú lætur einhverja tímanlega hagsmuna von aftra þér frá því; þegar þú festir hug og hjarta við heiminn, við hina veraldlegu hluti, en gleymir frelsara þínum og þinni eilífu sáluhjálp, og í stuttu máli: þegar þú ekki hirðir um, að láta hið sama lunderni búa í þér, sem var í Jesú Kristi. Þú yfirgefur Jesúm, þegar þú yfirgefur sjálfan þig og þína sönnu sálarheill. Æ, Drottinn minn! hversu oft hefi ég ekki yfirgefið þig og flúið frá þér; hversu oft hafa ekki vondar hugsanir vaknað í sálu minni; hversu oft hafa ekki syndsamlegar girndir hreift sér í brjósti mínu; hversu mörg ónytjuorð hafa ekki fram gengið af vörum mínum; já, hversu oft hefi ég ekki hrasað og fallið; hversu oft hefir ekki trúin og kærleikurinn ætlað að deyja í hjarta mínu; hversu oft hefi ég ekki hörfað undan og flúið, þegar ég átti að ganga fram og berjast! Þessa sorglegu játningu megum vér vissulega allir gjöra, bræður góðir! Guð gæfi, að vér allir gjörðum hana af hjarta, því þá mundum vér allir finna oss knúða til að biðja hann að senda oss styrk og krafta af hæðum, til að geta héreftir barist trúarinnar góðu baráttu og höndlað eilíft líf; knúða til að biðja hann að senda oss "anda máttarins og kærleikans og stillingarinnar, svo vér ekki fyrirverðum oss fyrir vitnisburð Drottins vors, heldur þolum illt vegna náðarlærdómsins, styrktir af Guðs krafti" (2. Tím. 1., 7.-8.). Ó, Jesú! Þú reynist ætíð trúr og afneitar aldrei sjálfum þér; Þú hefir aldrei yfirgefið mig, þó ég hafi reynst ótrúr; þú hefir alltaf munað til mín, þó ég hafi gleymt þér; þú hefir alltaf leitast við að leiða mig á réttan veg, þó ég hafi villst í solli veraldarinnar. Æ, yfirgef þú mig aldrei; gef þú mér náð til að fylgja þér, fylgja þér fram í dauðann, þá verður dauðinn mér inngangur til lífsins, til eilífs lífs og eilífrar sælu! Amen.

10. hugvekja.
En flokkurinn, fyrirliðinn og þjónar Gyðinganna gripu Jesúm og bundu hann, og leiddu hann fyrst til Hannasar, sem var tengdafaðir Kaífasar, sem það árið var æðsti prestur, og hafði gefið Gyðingum það ráð, að betur færi að einn maður væri líflátinn fyrir þjóðina. Þeir leiddu þá Jesúm inn fyrir æðsta prestinn Kaífas, hvar allir kennimannahöfðingjar, skriftlærðir og öldungar voru saman komnir. Kennimannahöfðinginn spurði Jesúm þá að hans lærisveinum og kenningu, en Jesús svaraði honum: "Ég hefi opinberlega talað í heiminum, með jafnaði kennt í samkunduhúsum og í musterinu, hvar allir Gyðingar koma saman, en ekkert hefi ég í leyni talað. Hví spyr þú mig að þessu? Spyr heldur þá þar að, sem heyrt hafa hvað ég talað hefi til þeirra, því þeir vita hvað ég hefi sagt". En er hann talaði þetta, þá gaf einn þjónanna,er stóð þar hjá, honum hnefahögg, og sagði: "Svarar þú svona prestahöfðingjanum"? Jesús svaraði: "Hafi ég talað rangt, þá sanna þú það; en hafi ég talað rétt, hví slær þú mig"?

Nú byrjuðu hinar líkamlegu þjáningar frelsara vors, fjötur og hnefahögg, húðstroka, þyrnikrýning og krossfesting með allri þeirri harðýðgi og háðung, sem mannleg vonska gat upphugsað; en alltaf var hans guðdómlega stilling og hógværð sjálfri sér lík. Ó! mikið megum vér blygðast vor, Drottinn minn! þegar vér berum þitt heilaga heilaga ljúfmennsku dæmi saman við hroka vorn og sjálfsþótta, sem ekki þolir öðrum eitt styggðaryrði, ekki þolir, að virðingu vorri sé í hinu allraminnsta misboðið, án þess hjarta vort fyllist þykkju og þjósti, sem einatt brýst út í orðum og verkum. Og af hverju höfum vér þá að stæra oss? Allt gott, sem vér eigum og njótum, höfum vér þegið af einskærri náð, og ekkert getum vér eignað sjálfum oss nema syndir vorar og þá ófarsæld, sem af þeim leiðir. Án þessarar játningar, án auðmjúkrar viðurkenningar þess, að vér eigum alla hluti Guðs náð og miskunn að þakka, verða jafnvel hans bestu gjafir oss til syndar, þareð þær vekja hjá oss drambsemi, hroka og heimtufrekju, í stað þess að gjöra oss auðmjúka, hógværa og mannelskufulla. Jesús er nú krafinn til reikningsskapar fyrir kenningu sína af prestahöfðingja Gyðinganna. Þetta sýnir oss, hvernig syndin truflar það samband, sem á að vera milli Drottins og vor; hið mannlega tekur sér dómsvald yfir hinu guðlega og spillingin kallar heilagleikann til reikningsskapar. En ferst þér ekki líkt, syndugur maður! þegar þú möglar yfir Guðs stjórn og handleiðslu og segir við hann: "hvað gjörir þú"? Þú spyrð hann ekki að, hvað hann hafi kennt, því þú veist, að þú ættir að þekkja hans lærdóm, og finnur með sjálfum þér, að þú hefir ekki gefið nógar gætur að honum þér til menntunar og lífernisbetrunar. Þú spyrð hann ekki um hans lærisveina, því að þú finnur með sjálfum þér, að þú ættir að vera einn í þeirra tölu, en hefir vanrækt flest það, sem hann heimtar af sínum sönnu lærisveinum. Þú spyrð hann ekki um neitt af því, sem getur lækkað drambsemi hjarta þíns og leitt þig til iðrunar og afturhvarfs, heldur heimtar þú af honum með sjálfskyldu að gjöra grein fyrir því, hvers vegna þú fáir ekki allt það, sem þín spillta náttúra girnist. En innan lítils tíma verður þú sjálfur kallaður fram fyrir dómstól hins eilífa til að standa reikningsskap af því, hvernig þú hafir varið þessu lífi, sem hans náð gaf þér til undirbúnings undir eilífðina, hvernig þú hafir varið þeim gáfum, kröftum og hæfileikum, sem hann lénti þér; og muntu þá geta tekið þér orð frelsara þíns í munn og sagt: "Ég hefi opinberlega talað í heiminum; ekkert hefi ég í leyni talað; hví spyr þú mig að þessu? Spyr heldur þá þar að, sem heyrt hafa hvað ég talað hefi til þeirra, því þeir hvað ég hefi sagt". Muntu þá geta vitnað til þeirra, sem voru samferðamenn þínir á lífsleiðinni, um það að þú hafir aldrei talað það, sem hneykslaði aðra og var þeim til ásteytingar, að aldrei hafi fíflslegt hjal né ónytjuorð framgengið af munni þínum, heldur hafir þú jafnan talað það, sem miðaði til að útbreiða Guðs dýrð og hans ríki? En þó enginn yrði til að ásaka þig fyrir ókristileg orð, mundir þú þar fyrir vera sýkn saka í augum hins heilaga og réttláta alheimsdómara, sem þekkir hverja syndsamlega hugsun, sérhverja óhreina girnd, sem kviknar í sálu þinni; sem þekkir allt, sem í leyni skeður? Æ, syndugur maður! kalla þú sjálfan þig til reikningsskapar áður en hinn mikli dóms og reikningsskapar dagur upp rennur; kalla þú sjálfan þig til reikningsskapar fyrir dómstóli samvisku þinnar, og ber þú breytni þína og hugarfar þitt vandlega saman við Guðs heilaga orð: og þá munt þú komast að raun um, að þú ert syndugur og hegningarverður. Ó, Guð! allir erum vér fjarlægir því helgunarinnar takmarki, sem þú ætlaðir oss að ná; það vitnar samviska vor; það vitnar þitt heilaga orð; það vitnar dæmi vors himneska lausnara, og það mun algjörlega sannast þegar vér á síðasta degi mætum frammi fyrir þínum dómstóli, og það verður allt í ljós leitt, sem nú er í myrkrunum hulið. Æ, vert þú oss þá vægur og miskunnsamur dómari, í Jesú nafni! Amen.

11. hugvekja.
En Símon Pétur fylgdi Jesú eftir álengdar og annar lærisveinn; en sá lærisveinn var kunnugur þeim æðsta presti og gekk inn með Jesú í hús prestahöfðingjans, en Pétur stóð fyrir utan dyrnar. Þá gekk út hinn annar lærisveinn, sem kunnugur var prestahöfðingjanum, talaði við þá þernu, sem gætti dyranna og leiddi Pétur inn. Þjónarnir höfðu kveikt eld í miðri forstofunni og vermdu sig, því kuldi var. Pétur setti sig þar hjá þeim og vermdi sig, svo hann sæi, hver endir þar á yrði. Þá sagði þernan: "Ertu og einn af lærisveinum þessa manns"? En Pétur neitaði því opinberlega og svaraði: "Kona! ekki er ég það; ég þekki hann ekki, og skil ekki hvað þú segir". Þjónarnir stóðu og ornuðu sér og Pétur hjá þeim. Litlu síðar gekk Pétur út í fordyrið og þá gól haninn. Önnur þerna leit þá við Pétri og sagði við þá, er hjá stóðu: "þessi var einnig með Jesú frá Nazaret." Þeir sögðu þá til hans: "ertu ekki einn af hans lærisveinum"? og annar sagði: "vissulega ertu einn af þeim". Pétur neitaði því ennþá, sór sig og sagði: "ekki er ég það, og ekki þekki ég þennan mann, sem þið talið um". Stundu síðar styrkti einhver annar það og sagði: "sannarlega ertu einn af þeim, því þú ert frá Galíleu og tungumál þitt opinberar þig". Þá kom einn af biskupsþjónunum, frændi þess, er Pétur hjó eyrað af, og sagði: "Sá ég þig ekki í grasgarðinum með honum"? Þá tók Pétur til að formæla sér og sverja, að ekki þekkti hann þennan mann, sem þeir töluðu um. En jafnsnart er hann svo talaði, gól haninn í annað sinn.

"Sá, sem þykist standa, gæti að sér, að hann ekki falli". Þessi áminning Páls postula (1. Kor. 10.,12.) er lík þeirri, sem frelsarinn gaf lærisveinum sínum í grasgarðinum, þegar hann sagði: "vakið og biðjið, svo þér fallið ekki í freistni; því andinn er að sönnu reiðubúinn, en holdið er veikt". Vér erum svo breyskir og þreklausir, að vér megum aldrei reiða oss á vora eigin krafta, aldrei hætta að hafa vakanda auga á sjálfum oss, og aldrei gleyma því, að leita liðs og krafta hjá Drottni, sem einn er máttugur í veikleikanum. Ef vér sleppum árvekni og bænrækni úr huga vorum, þá er oss búið fall og hrösun. Merkilegt dæmi upp á þetta, merkilegan vott um veikleika mannlegs eðlis sjáum vér af breytni Péturs, þegar hann afneitaði frelsara sínum. Í samfleytt þrjú ár hafði hann verið sjónarvottur að Jesú dásemdarverkum og heyrnarvottur að hans himnesku kenningu; hann hafði séð dýrð frelsarans á fjallinu helga, og nú fyrir skemmstu í áheyrn hinna lærisveinanna hafði hann heitið því, að ganga með honum jafnvel í sjálfan dauðann; þó afneitar hann nú Drottni sínum þrisvar hvað eftir annað, já, sver sig og sárt við leggur, að hann ekki þekki hann. Það sem kom Pétri til þessa var ótti fyrir mönnum; hann sá, að nú var fyrir alvöru reynt til að ráða meistara hans af dögum, og óttaðist því fyrir, að lífi sínu kynni einnig að verða hætta búin, ef hann segði hver hann væri; til að frelsa hið tímanlega líf, stofnaði hann sínu eilífa lífi í hættu. Margir hafa þurft minna en hann til að afneita frelsara sínum. Ótti fyrir álasi, eignamissi eða einhverjum öðrum tímanlegum óhagnaði hefir, því miður, komið mörgum til að afneita sannleikanum og yfirgefa hið góða málefni, af því þeir óttuðust mennina meir en Guð og elskuðu gæði þessa heims meir en hið himneska hnossið. Það var líka forvitni, sem kom Pétri til að ganga inn í hús æðsta prestsins, því hann vildi vita, "hver endir þar á yrði". Mun það ekki vera svipuð tilfinning, sem hreifir sér í margra brjósti, þegar þeir fyrst hætta sér út á lastanna veg? Þá langar til að þekkja syndina af eigin reynslu og njóta ávaxta hennar, af því þeir trúa ekki guðsorði til þess, að "endir þeirra sé dauðinn", andlegur og eilífur dauði. Enn fremur var það oftraust á sjálfum sér, sem kom Pétri til að fylgja Jesú, eftir að búið var að handataka hann, jafnvel þó Jesús væri nýbúinn að vara hann með þessum orðum: "Þangað sem ég fer, getur þú ekki fylgt mér að sinni". Hann þóttist standa fast og þekkti ekki veikleika sinn. Ó, hversu oft hrösum vér ekki eins og hann, af því að vér hlaupum í hugsunarleysi á móti freistingunum, í stað þess að forðast þær og sneiða hjá þeim, og höldum, að vér séum sterkari fyrir en vér erum. Það sem einnig var orsök í hrösun Péturs var það, að hann gaf sig í kast við þjóna og þernur æðsta prestsins; og eins fer fyrir þér, kristinn maður! Ef þú að þarflausu leggur lag þitt saman við óráðvanda menn, því "vondur félagsskapur skemmir góða siði" og "lítið súrdeig sýrir allt deigið" (Gal. 5.,9.), og fyrr en þig varir, ert þú búinn að draga dám af þínum óguðlegu sessunautum, og endar með því að afneita frelsara þínum. "Sá, sem þykist standa, gæti því að sér, að hann ekki falli". Þú heldur, kristinn maður! að það muni ekki koma fyrir þig að afneita frelsara þínum, af því þú bæði þekkir hver hann sé, og hikir þér ekki við að meðkenna hann fyrir mönnum. En gættu þess, að þekkingin ekki verði þér til dómsáfellis; gættu þess, að þó þú ekki afneitir frelsara þínum í orði, þá gjörir þú það í verki, þegar þú vísvitandi og iðrunarlaust heldur áfram í syndum þínum; gættu að því, að vera ekki einn í þeirra tölu, sem Páll postuli talar um, þegar hann segir: "Þeir viðurkenna, að þeir þekki Guð, en neita því með verkunum; þeir eru viðurstyggilegir, þverúðarfullir og til hvers góðs verks óhæfir" (Tít. 1., 16.). Gættu að þér, að verða ekki einn í þeirra tölu, sem frelsarinn á efsta degi útskúfar frá augliti sínu með þessum orðum: "Ég þekki yður ekki". Gætum vor allir í tíma, kærir bræður! forðumst að afneita frelsara vorum með hugarfari og líferni voru, en ástundum að prýða hans lærdóm í öllum greinum. Ó, Jesú! hversu oft hefi ég ekki afneitað þér í hugsunum, orðum og verkum; hversu oft var ekki hjarta mitt fullt af hégómlegum hugsunum og veraldlegri áhyggju; hversu oft voru ekki orð mín ósamboðin þínum heilaga lærdómi, og hversu oft lýstu ekki verk mín því, að þau spruttu úr köldu og kærleikslausu hjarta! Æ, sendu mér þinn anda og láttu hann hafa helgandi áhrif á hugarfar mitt og alla mína breytni, svo ég geti verið sannur lærisveinn þinn og finni til þess og viðurkenni það í lífi og dauða, að þú ert frelsari minn og Drottinn: þá get ég lifað og dáið í þínu nafni. Amen.

12. hugvekja.
     Drottinn sneri sér við og leit til Péturs; minntist þá Pétur til þess, er Drottinn hafði sagt við hann: "Áður en haninn gelur tvisvar, muntu afneita mér þrisvar". Og Pétur gekk út og grét sáran.

Eins og Pétur var fljótur til að hrasa, eins var hann líka fljótur til að iðrast. Margir líkjast honum í því, að þeir eru fljótir til að falla, en eru honum, því miður, ólíkir í því, að þeir eru seinir til að iðrast. Iðrun Péturs var einlæg og alvarleg; en margra iðrun er ekki annað en hræsni og hálfvelgja. Iðrun Pétur hafði helgandi áhrif á gjörvallt líferni hans þaðan í frá, svo hann varð einhver sú mesta Guðs hetja og máttarstoð kristninnar, og lét loksins glaður lífið fyrir Jesú nafns sakir; en margra iðrun er svo varið, að þeir um stund gráta syndir sínar, en falla jafnskjótt aftur frá á freistinganna tíma, svo að hin síðari villa verður verri en sú fyrri, og líf þeirra ekki annað en sífelld hryggð og hrösun; en slík hryggð er ekki eftir Guði og verkar ekki afturhvarf til sáluhjálpar. Undir eins og Pétur varð var við yfirsjón sína, "gekk hann út og grét sáran". Hann gat ekki lengur haldist við á þessum stað, og hjarta hans hefði sprungið, hefði hann ekki getað komist út og grátið. Lær þú af þessu, syndugur maður! að flýja og forðast allt, sem getur komið þér til að afneita frelsara þínum, allt, sem getur freistað þín til syndar. Það voru beisk tár, sem Pétur felldi; en þau voru líka sæt. Tárin eru raunaléttir fyrir hin sorgmæddu hjörtun, og það er af Guðs velgjörðum að geta grátið. Að vísu eru tár iðrunarinnar beisk meðan hjartað titrar og skelfur af ásökunum samviskunnar, meðan það er að verða sundurkramið af tilfinningu syndasektar sinnar; en þessi tár verða sæt, þegar ylgeislum guðlegrar náðar slær niður í hjartað og hin harmþrungna sálin fær djörfung til að varpa sér í faðm Guðs miskunnar. Þá fær syndarinn huggun og frið við Guð og kraft til að ganga í nýju líferni. Hvað var það, sem vakti þessi iðrunartár hjá Pétri? Með fram það, að hann minntist þess, sem Jesús hafð sagt við hann: "áður en haninn gelur tvisvar, muntu afneita mér þrisvar"; en þó fyrst og fremst Jesú augnatillit. - "Drottinn snéri sér við og leit til Péturs". Vér getum naumast gjört oss ljósa hugmynd um, hversu viðkvæmt og guðdómlegt þetta augnatillit hefir verið; en vér getum þó gjört oss hugmynd um þá sáru kærleikans tilfinningu, sem lýsti sér í þessu himneska augnatilliti frelsara vors. Æ, er það ekki líka eins og eitthvað svipað beri fyrir sjónir vorar, þegar vér hrösum? Er það ekki eins og auga hins eilífa kærleika líti til vor og vilji draga oss til sín? Þá þurfum vér líka þess hvað helst við, að auga Guðs miskunnandi náðar líti til vor og flytji þau huggunarfullu orð inn í sálu vora, að "Guð vilji ekki brjóta hinn brákaða reyr né slökkva hinn líttloganda hörkveik". Drottinn talaði til Péturs með sínu himneska augnatilliti; hann talar enn til vor í samvisku vorri, í sínu heilaga orði, í þeim náðarvelgjörðum, sem hann veitir oss, í þeim krossi, sem hann leggur oss á herðar, í þeim góðu hugarhræringum, sem hans andi kveikir í sálum vorum. Pétur svaraði frelsara sínum með tárum iðrunarinnar. – En með hverju svörum vér þér, Drottinn minn? Einatt með nýjum og nýjum syndum; þegar þú talar til vor með þínu himneska augnatilliti, þá snúm vér oss einatt undan, svo það hræri ekki hjörtu vor né ónáði oss í voru andlegu andvaraleysi. Ó, gæti þitt himneska auga grátið, þá mundi það einatt mega tárast yfir harðúð vorri og voru óbetranlega hugarfari. En hversu lengi á þetta svo til að ganga? Hversu lengi ætlum vér að sporna við því, að Jesú náðarríka augnatillit geti leitt oss til iðrunar og afturhvarfs? Æ, gætum þess, að því lengur sem vér skjótum iðrun vorri á frest, þess örðugra verður oss afturhvarfið. Syndavaninn, skeytingarleysið, og hálfvelgjan gjörir oss alltaf óhæfilegri til að veita Guðs náðarverkunum móttöku, deyfir tilfinningu vora fyrir réttu og röngu og blindar alltaf augu vor meir og meir, svo vér að lokum algjörlega missum sjónar á frelsara vorum. Gætum þess, að þó vér byrgjum augu vor fyrir náðarinnar geislum, þá sér þó auga hins heilaga og alskyggna alla vora breytni og sérhverja syndsamlega tilhneiging í voru brjósti, og að hann á síðan mun endurgjalda sérhverjum eftir hans verkum. Úr augum frelsarans skín óendanlega ást og mildi, þegar hann lítur til hins breyska syndara; en hvað skín út úr augum þínum, kristinn maður! þegar þér er eitthvað gjört á móti? Er það ekki einatt heift og reiði eða fyrirlitning og kuldi? Og sé nú augað spegill sálarinnar, hvílíkt er þá hjarta þitt! Breytir þú þá eftir frelsara þínum? Æ! Guð náði oss auma syndara og líti til vor í miskunn sinni, svo vér getum gengið út með Pétri og grátið sáran. Þegar ég heyri, að Pétur gekk út og grét, og ég virði fyrir mér hrösun hans, hvernig fæ ég þá tára bundist? Hann hrasaði, og ég hrasa daglega; hann grét og ég græt líka. Æ! líttu á tár mín, lausnari minn! líttu til mín eins og Péturs, og vertu mér náðugur! Ó, láttu mig ganga út frá mínum ljóta syndavana og aldrei snúa til hans aftur! Þitt himneska náðarauga vekji daglega iðrunartár í hjarta mínu, af því ég svo oft hefi styggt og móðgað þig; en þerra þú líka daglega tárin af augum mínum með huggunarríku fyrirheitum, og láttu þína ásjónu lýsa yfir mig þangað til ég fæ að sjá þig augliti til auglitis á sælunnar landi, þar sem engin tár og engin synd er framar til, í þínu eilífa dýrðarríki, þar sem allt er réttlæti, friður og fögnuður í heilögum anda. Amen.

13. hugvekja.
Þeir æðstu prestar og öldungar leituðu ljúgvitna gegn Jesú, svo að þeir fengju honum í hel komið, en fundu engin; þó að margir ljúgvottar kæmu fram, bar engum þeirra saman. Að síðustu komu tveir falsvottar fram, er báru ljúgvitni móti honum og sögðu: "Við höfum heyrt hann segja: ‚ég get brotið þetta musteri Guðs, sem er mannaverk, og byggt aftur innan þriggja daga annað, sem ekki er gjört af manna höndum‘". En vitnisburðir þessarar urðu ekki heldur samhljóða. Æðsti presturinn stóð þá upp, og spurði Jesúm og sagði: "Svarar þú engu til þess, sem þessir vitna á móti þér"? Jesú svaraði engu. Æðsti presturinn spurði hann aftur og sagði: "Ég særi þig við hinn lifanda Guð, að þú segir oss það, ef þú ert Kristur sonur Guðs". Jesús svaraði: "Svo er sem þú sagðir, en trúið mér, að eftir þetta munuð þér sjá mannsins son sitja til hægri handar hins alvalda Guðs og komanda í skýjum himins". Þá reif hinn æðsti prestur klæði sín og mælti: "Hann guðlastar; hvað þurfum vér nú framar vitnanna við? nú heyrðuð þér sjálfir hans guðlöstun. Hvað líst yður"? En þeir kváðu hann allir dauða sekan.

Jesús hafði af frjálsum vilja gefið sig í hendur óvina sinna. Síðan var hann fluttur fram fyrir hið mikla ráð, sem þegar hafði ályktað að sakfella hann, en leitaði einungis að einhverri átyllu til að fegra með þennan rangláta dóm. Ljúgvottar voru nú fengnir, en vitnisburði bar ekki saman, eins og þeir líka rangfærðu og afbökuðu Jesú orð. Það er lyginnar einkenni, að hana vantar innvortis samhljóðun, og hlýtur því fyrr eða síðar að detta um sjálfa sig. Ó! hversu oft hafa Jesú orð verið rangfærð, misskilin og misbrúkuð, til að hylja með þeim vonsku og rangindi; en þó standa orð hans að eilífu stöðug, af því þau eru líf, andi og sannleikur. Ó! hversu margir ljúgvottar hafa ekki verið í veröldinni, sem hafa borið falskan vitnisburð á móti náunga sínum, ljóstað ósönnum óhróðri upp um saklausa og með alls konar ýkjum og lygi reynt til að drepa niður góðu mannorði bræðra sinna. En einhvern tíma mun þó sannleikurinn vinna sigur; einhvern tíma mun þó réttlátur Guð leiða hið sanna í ljós og hegna lyginni. – Æðsti presturinn hvatti Jesúm til að færa vörn fyrir sig. En frammi fyrir slíkum dómendum hefði öll vörn orðið árangurslaus, því að þessir óguðlegu og samviskulausu menn höfðu enga tilfinningu fyrir hinu sanna og rétta, og þeir myndu sannarlega hafa snúið út úr Jesú svari og rangfært það. Þess vegna svaraði Jesús engu. Það kemur stundum fyrir í mannlegu lífi, að þögn er áhrifameiri en nokkur orð. Með þögn sinni og þolinmæði þess hefir Jesús kennt oss, hvernig vér eigum að breyta, þegar vér verðum fyrir ósönnum áburði; hann hefir sýnt oss, að vér eigum ekki að þjóta upp í bræði og reiði, þó oss sé eitthvað misboðið í orðum, né launa illyrði með illyrðum, heldur fyrirgefa og halda oss frá öllum ónytjuorðum. Jesús þagði og svaraði engu; en með því meiri djörfung geta nú allir, sem verða fyrir einhverjum órétti, allir þjáðir krossberendur, ávarpað hann og borið upp við hann öll sín vandkvæði og allt, sem að þeim amar, og hann mun svara þeim og tala til þeirra orð huggunarinnar og hins eilífa lífsins og veita sálum þeirra hvíld. Þegar æðsti presturinn sá, að hann get engu áorkað með ljúgvottunum, þá tók hann til annarra bragða, til að ná tilgangi sínum. Jesús hafði oft kallað sig Guðsson, í þeim skilningi, að hann væri sama eðlis og faðirinn. Þess vegna höfðu Gyðingarnir oftar en einu sinni ásakað hann fyrir guðlöstun og reynt til að handtaka og grýta hann; en hann hafði sloppið úr höndum þeirra. Eftir þessum Jesú orðum mundi nú æðsti presturinn og ætlaði að veiða hann með þessari spurningu: "Ég særi þig við hinn lifanda Guð að þú segir oss það, ef þú ert Kristur, sonur Guðs"? Við þessari spurningu mátti frelsarinn ekki þegja. Að sönnu þurfti hún ekki beinlínis ekki svar við; því henni var fullkomlega svarað af spádómunum, af Krists himnesku kenningum og kraftaverkum, af þeirri háleitu og himnesku tign, sem jafnvel í þessari hans djúpu niðurlægingu skein út úr ásjónu hans. En þó vantrúin verði ekki sannfærð af neinu, jafnvel þó einhver framliðinna upprisi, var þó játning hér nauðsynleg, því Guðsson gat ekki afneitað sjálfum sér. Að sönnu var líf hans komið undir svari hans; en hann var kominn til að láta lífið til lausnargjalds fyrir marga. Þess vegna svaraði hann hiklaust og með berum orðum: "Svo er, sem þú sagðir; en trúið mér, að eftir þetta munuð þér sjá mannsins son sitja til hægri handar hins alvalda Guðs og komanda í skýjum himins". Lofaður sértu, lausnari minn! fyrir þessa játningu þína; til hennar vil ég halda mér, hve nær sem trú mín tekur til að veiklast, og hún skal hvetja mig til að játa það fyrir heiminum, að þú ert sonur Guðs lifanda. Og á hinum myrku mæðustundum lífsins, þegar hjarta mitt er fullt af angist og órósemi og þú sýnist byrgja ásjónu þína fyrir mér, og náðarsól þín er eins og hulin dimmum skýjum, og þegar ég niðurbeygður af minni syndabyrði þori ekki að lyfta augunum upp til himins, heldur andvarpa óttasleginn og segi: "ertu Jesú ennþá frelsari minn"? æ! láttu þá þessi huggunarfullu orð hljóma í hjarta mínu: "já, ég er það", svo að ég finni til þess í sálu minni, að þú situr til hægri handar hins alvalda Guðs og biður fyrir mér, og geti óskelfdur hugsað til þess, að þú munt koma í skýjum himins til að dæma lifendur og dauða. Ó, Drottinn! hversu oft hefi ég ekki syndgað með þögn; hversu oft hefi ég ekki syndgað með orðum! hversu oft hefi ég ekki þagað, þegar ég átti að tala, og talað, þegar ég átti að þegja, eða talað það, sem var mér til syndar. Hversu oft hefi ég ekki þagað, þegar ég átti að víðfrægja þína dýrð, þegar ég átti að taka málstað hins saklausa, þegar ég átti að aðvara, áminna og hugga. En hversu oft hefi ég þar á mót haft Guðs heilaga nafn gálauslega um hönd, bölvað í stað þess að blessa; já, talað margt það, sem aðrir hafa hneykslast á. Og þegar ég nú hugsa til þess, að ég á að standa reikningsskap af þessu fyrir þínum dómstóli þegar þú kemur í skýjum himins: æ, þá skelf ég og titra af ótta og hefi ekkert að reiða mig á nema þína þögn og þína játningu. En til þess að ég fái treyst þér af öllu hjarta, bið ég þig að senda mér þinn anda, svo ég héreftir mæli það eina af gnægð hjartans, sem þér er þóknanlegt. Tala þú mínu máli og bið þú föðurinn fyrir mér! Amen.

14. hugvekja.
Þá hræktu sumir á Jesúm, huldu hans ásjónu, hæddu hann og slógu með hnefum, einkum þjónarnir, og sögðu: "Spá þú nú, Kristur! hver var það, sem sló þig"? Og margar aðrar háðungar töluðu þeir við hann.

Í stað þess með lotningu að leggja trúnað á Jesú játningu um sína guðlegu tign, notuðu Gyðingar sér af henni, til að kveða upp dauðadóm yfir honum. Það gat ekki hjá því farið, að Krists orð hefðu mikil áhrif á þá; en þeir skipuðust ekki við þau, heldur æstust enn meir í vonsku sinni. Æðsti presturinn reif klæði sín, sem merki upp á sárustu gremju, og allir kölluðu þeir orð frelsarans guðlöstun og kváðu hann dauðasekan. En af því þeir máttu ekki þegar í stað ráða hann af dögum, tóku þeir nú til að svala bræði sinni með því að misþyrma honum á ýmsar lundir, eftir því sem grimmd og guðlaus mannvonska blés þeim í brjóst. Hans heilögu ásjónu, sem englarnir girntust að sjá, ötuðu þeir svívirðilegum hrákum og afmynduðu hana með hnefahöggum, jafnframt því sem þeir gjörðu gys að hans spámannlegu tign. Getur þú ekki hjarta þitt komist við, kristinn maður! þegar þú hugsar til þess, hvernig farið var með frelsara þinn, og hugleiðir, að hann varð að þola allar þessar hörmungar vegna þinna synda? Fái þetta ekkert á þig, geti ekki vakið hjá þér neinn viðbjóð við syndinni, né elsku til Jesú  og þakklæti við hann, þá sýnir það berlega, að þú ert ekki snortinn af þeirri hryggð, sem er eftir Guði; að kuldi og kærleiksleysi hefir gagntekið sálu þína og að syndin á þar djúpar rætur. Því miður sýnir sorgleg reynsla, þessu er þannig varið hjá mörgum, sem kristnir kallast, og líferni þeirra lýsir því, að trú þeirra er dauð og hjarta þeirra er þverúðarfullt. Já, því fer svo fjarri, að Jesú pína hafi betrandi áhrif á hugarfar þeirra, að þeir með breytni sinni fylla þeir flokk, sem kvöldu hann og hæddu. Eða má ekki að svo orði kveða, að þeir hræki á Jesúm, sem fyrirlíta og fótum troða hans lærdóm, sem ekkert skeyta því, sem hann hefir boðið og daufheyrast við öllum hans áminningum? Er ekki eins og þeir hylji Jesú ásjónu, sem lifa eins og þeir ekki þekktu hann og hann væri þeim hulinn eins og hann hefði aldrei verið til, aldrei lifað né dáið vegna mannanna synda? Er það ekki eins og þeir slái Jesúm með hnefum, þegar þeir hafa heiftrækið og hatursfullt hjartalag, þegar þeir lifa í illdeilum og ófriði við sína samkristnu bræður, sem hann af kærleika hefir látið lífið fyrir og sem hann hefur sagt um, að það sem gjört væri við þá, það væri sér gjört? Er það ekki eins og þeir hæði Krists spámannlegu tign, sem ekki vilja trúa hans orðum, ekki vilja trúa honum til þess, að syndum þeirra muni verða hegnt og að þeir muni uppskera það, sem þeir niðursáðu? Er það ekki eins og þeir gjöri gys að því, sem Jesús hefir kennt um Guðs heilaga réttlæti, um sambandið milli syndar og hegningar, um dauða, eilífð, og dóm? - "Sá óguðlegi segir í sínum ofmetnaði; "Guð skiptir sér ekki af þessu"; þetta er öll hans hugsan: "enginn Guð er til" (Sálm. 10., 4.). Já, þeir hrækja allir á Jesúm, hylja hans ásjónu, hæða hann og slá með hnefahöggum, sem með vísvitandi syndum aflaga þá guðsmynd, sem þeir eru skapaðir í; sem skekkja skilninginn með fortölum sinnar spilltu holdlegu náttúru; sem með hræsnisfullum afsökunum þagga niður samviskunnar aðvarandi rödd og deyfa tilfinningu sína fyrir því, sem rétt er og gott. En þú guðhrædda, sanniðrandi sál! sem ert hrærð af Jesú friðþægjandi kærleika, sem hefir fengið óbeit á syndinni, af því hún var orsök í kvöl og pínu frelsara þíns; þú, sem af fremsta megni leitast við að hreinsa þig af saurugleik holdsins og andans og ganga í nýju líferni; þú, sem leggur alla stund á að líkjast lausnara þínum, sem er ímynd Guðs veru, og þannig fullkomna hans mynd í þér; þú angrast að vísu af veikleika og breyskleika þínum og ert hrædd við þinn eigin vanmátt; en vertu hughraust og ókvíðin! Drottinn er með þér og styrkir þig, þegar þú leitar liðs og krafta hjá honum. Til þess hefir frelsari þinn þolað pínu og dauða, að þú gætir sigrað synd og dauða; til þess var hann hæddur, að þú gætir sigrað synd og dauða; til þess var hann hæddur, að þú gætir umborið fyrirlitningu heimsins; til þess var hann sleginn hnefahöggum, að þú gætir umborið árásir og ójöfnuð vondra manna; til þess var hann hrjáður og hrakinn og ásjóna hans hulin, að þú af honum lærðir hógværð og og þolinmæði í sérhverju böli og mæðu þessa lífs og fengir litið hann með augum trúarinnar þangað til honum þú færð að sjá hann augliti til auglitis á landi lifenda. Ó! hversu einskisverðar eru þær þjáningar, sem oss mæta, í samanburði við þá dýrð, sem við oss mun opinber verða, ef vér berum þær með kristilegri þolinmæði og undirgefni undir Guðs vilja. Hið þyngsta mótlæti, sem vér eigum við að stríða, er breyskleiki vor og syndir vorar; en þegar vér stríðum í krafti Jesú pínu og dauða og í hans nafni, þá munum vér vinna sigur yfir heiminum og sjálfum oss, og fyrir hans forþénustu sakir loksins úr býtum bera kórónu réttlætisins. Gef þú oss, ó, Guð! þína náð til þess í Jesú nafni! Amen.

15. hugvekja.
Að morgni söfnuðust saman öldungar lýðsins, hinir æðstu prestar og skriftlærðir og tóku ráð sín saman gegn Jesú, svo þeir gætu ráðið hann af dögum. Þeir leiddu hann inn fyrir ráðið og spurðu: "ert þú Kristur"? seg oss það". Jesús svaraði: "Þó ég segi yður það, þá trúið þér mér ekki; en spyrji ég yður einhvers, þá svarið þér mér ekki, eða látið mig lausan. En frá þessum tíma mun mannsins sonur sitja til hægri handar Guðs kraftar". Þá spyrðu þeir allir: "ert þú þá Guðs sonur"? Hann mælti: "þér segið satt, því ég er það". Þá sögðu þeir: "hvað þurfum vér nú framar vitna við, þar vér höfum sjálfir heyrt það af hans munni"? Þá stóð allur mannfjöldinn upp, og þeir bundu Jesúm, leiddu hann frá Kaífasi til þinghússins og seldu hann í hendur landstjóranum, hinum pontverska Pílatusi; en það var snemma morguns.

Nú héldu Gyðingarnir á ný ráðstefnu yfir Jesú og vildu fá hann til að staðfesta opinberlega þá játningu, sem hann hafði gjört kvöldinu áður: að hann væri Guðs sonur og sá fyrirheitni Messías. Jesús ítrekaði nú hátíðlega þessa játningu sína, jafnvel þó hann sæi vonskufullan tilgang Gyðinganna, og segði þeim, að vantrú þeirra mundi ekki leyfa þeim að gefa sannleikanum gaum, né láta hann aftra sér frá að fremja það glæpaverk, sem þeir höfðu þegar staðráðið með sér. En eins og vantrúin var skuld í þvermóðsku Gyðinganna, eins er hún enn í dag rót og uppspretta allra lasta. Því af hverju kemur spilling mannsins öðru en því, að hann trúir ekki guðsorði; trúir því ekki, að syndin hafi eins ófarsælar afleiðingar fyrir hans andlegu og eilífu farsæld eins og guðsorð segir? En eins og vantrúin er lastanna móðir, eins er hún líka ávöxtur og afleiðing lastanna; því hinn lastafulli sljóvgar með syndavananum hæfileika sinn til að taka á móti áhrifum guðlegrar náðar, og missir að lokum gjörsamlega sjónar á Guði og hans heilaga vilja. Vantrúin er því hættulegri sem heimurinn gjörir minna úr henni. "Það gildir einu", segir heimurinn, "hverju menn trúa, ef þeir lifa ráðvandlega"; eins og það sé mögulegt, að lifa ráðvandlega í kristilegum skilningi án sannrar og lifandi trúar; það er hér um bil eins og að segja, að það gildi einu þó tréð sé rotið og og skemmt, ef það einungis beri góðan og óskemmdan ávöxt; eða: að það standi á sama, hve óhrein og eitruð uppsprettan sé, ef hún gefi hreinan og heilnæman svaladrykk. Trúin er rót og uppspretta hins andlega lífs hjá manninum; hún er sú sannfæring, sem hann breytir eftir, það lífsafl, sem setur hann í hreyfingu. Trú eða vantrú mannsins hefir hin mikilvægustu áhrif, ekki einungis á hans einstöku áform og fyrirtæki, heldur á gjörvallt hugarfar og háttalag hans. Ef þú af öllu hjarta trúir á Guðs föðurlegu gæsku; ef þú af öllu hjarta trúir því, að hans almætti viðhaldi þínum kröftum, að náð hans og speki stjórni lífskjörum þínum og að hann blessi allt, sem þú vinnur í hans ótta, þá hlýtur þessi trú að hafa áhrif á hvað eina, sem þú áformar, og fylla hjarta þitt með auðmýkt og trúnaðartrausti. En vanti þig þar á mót þessa trú; haldir þú, að þú með hyggindum þínum getir sjálfur ráðið öllu, sem fram við þig kemur, og treystir engum nema sjálfum þér, þá hlýtur einnig þetta sjálfstraust að hafa áhrif á hugarfar þitt, og fylla hjarta þitt með hroka og sjálfsþótta, meðan allt leikur í lyndi, en með óþolinmæði, mögli og hugleysi þegar á móti blæs. Þannig er því varið bæði í tímanlegum og andlegum efnum. Ef þú trúir á Guðs son, þá veist þú, að Guð sökum hans verðskuldunnar er þinn náðugur og miskunnsamur faðir hans, sem hefir fyrirgefið þér og daglega fyrirgefur þér syndir þínar og yfirsjónir, þegar þú iðrast þeirra af hjarta; þá veist þú líka, að hann með föðurlegri mildi elur önn fyrir þér og að þú mátt varpa allri áhyggju þinni á hann; að þær þrautir og mótlætingar, sem hann lætur þig reyna, eru betrunar og fullkomnunar meðul í hans mildiríku forsjónarhendi, sem eiga að kenna þér undirgefni undir hans vilja og sýna þér, hvernig þú átt að feta í fótspor frelsara þíns og líða með honum, svo þú megir með honum dýrðlegur verða. Þegar þú trúir þessu og treystir þessu, þá ferð þú ekki eftir öðru en guðsorði og og lætur það eitt vera ljós á þínum vegum og lampa fóta þinna, hvernig sem allt hið stundlega byltist og breyttist. Ef þú trúir á heilagan anda, þá veist þú líka, að á þessari syndumspilltu jörð er til ósýnilegur guðsbarna söfnuður, "innsiglaður með þeim heilaga anda fyrirheitsins, sem er pantur arleifðar vorrar, þangað til vor lausnarstund upprennur" (Efes. 1, 13.-14.); þá treystir þú því líka, að hið góða og sanna muni vinna sigur og að öll Guðs börn muni safnast í hans himneska ríki, sem er réttlæti, friður og fögnuður í heilögum anda. Sé þessi trú lifandi hjá þér hlýtur hún að lyfta hjarta þínu í auðmjúkri og innilegri bæn upp til hins eilífa andanna föður, og bænin hlýtur aftur að hafa áhrif á breytni þína, svo þú kappkostir að ganga eftir andanum og efla sáluhjálp þína með ótta og andvara. Ó, Drottinn! styrk þú vora veiku trú, svo hún verði sönn og lifandi og geti borið ávöxt í dyggðugu og kristilegu líferni; hjálpa þú oss til að burtrýma öllum syndsamlegum girndum úr hjörtum vorum, því þær deyfa vora trúarsjón, en ala vantrú og holdlegt hugarfar, sem þér er fráhverft og óvinveitt. Gef þú oss náð til þess, að geta geymt þitt orð í góðum og siðsömum hjörtum og finna til þess, að það er þinn kraftur til sáluhjálpar sérhverjum, sem trúir. Láttu þinn anda taka sér bústað í sálum vorum; láttu hann hafa helgandi áhrif á alla vora breytni, og bera vorum anda vitni um það, að vér séum þín börn, þangað til vér, réttlættir af náð, flytjum héðan og fáum að sjá þig augliti til auglitis og þinn eingetinn son, frelsara vorn Jésum Krist. Bænheyr oss í hans nafni. Amen.

16. hugvekja.
En þegar Júdas, sá sem sveik Jesúm, sá að hann var til dauða dæmdur, iðraðist hann og skilaði hinum æðstu prestum og öldungunum aftur þeim þrjátíu silfurpeningum, og mælti: "Illa gjörði ég, er ég sveik saklausan mann". Þeir svöruðu: "Hvað kemur það oss við? sjá þú sjálfur fyrir því?" Þá kastaði hann silfrinu á musterisgólfið, skundaði þaðan og hengdi sig.

Það lítur svo út af guðspjallasögunum, að Júdas hafi ekki búist við því, að Jesús mundi verða til dæmdur til dauða. Ágirnd hafði komið honum til að svíkja Drottinn sinn, og hann hefir án efa fegrað þessi svik fyrir sjálfum sér með þeirri hugsun, að Jesús mundi nú eins og oftar áður komast úr höndum Gyðinganna, og að sér væri því óhætt að taka við þeim þrjátíu silfurpeningum. En þegar hann nú sá, að Jesús var dæmdur til dauða, þá vaknaði allt í einu hans vonda samviska; hann hafði nú ekki lengur frið né viðþol fyrir samviskunnar ásökunum, og í angist sinni leitaði hann hinna æðstu presta. En eins og við var að búast, var ekki hjá þeim huggunar að leita, heldur gjörðu þeir þvert á mót gys að sálarangist hans með þessum köldu fyrirlitningarorðum, "Hvað kemur það oss við? sjá þú sjálfur fyrir því"! "Þá kastaði hann silfrinu á musterisgólfið"; en þetta hjálpaði ekki heldur til að sefa samviskukvöl hans, heldur greip hann nú til þess óyndisúrræðis, hrifinn af örvænting, að skunda burt og hengja sig. Ó, hvílík óttaleg endalykt!  Marga hugvekju geta þessi hræðilegu afdrif Júdasar gefið oss, kristnir menn! Þau sýna oss meðal annars, að sannarleg hluttekning og sönn vinátta ekki getur átt sér stað hjá vondum og óguðlegum mönnum; þeir samlaga sig einungis til að fremja það, sem er illt og syndsamlegt; en að búnu yfirgefa þeir hver annan og hata og fyrirlíta hver annan í hjarta sínu; "þeir svíkja og verða sviknir", og það er eðlilegt, því þar sem syndsamleg eigingirni stjórnar athöfnum mannsins, þar vantar kærleikann og kristilegt hugarfar. Láttu því þessi áminningarorð ritningarinnar jafnan vera þér hugföst: "þegar illir skálkar vilja lokka þig, þá fylg þeim ekki"! Ritningin segir oss, að "ágirndin sé rót alls ills", og sjáum vér þetta staðfest af dæmi Júdasar. Ágirndin gjörði hann að drottinssvikara, og margir hafa selt sálu sína fyrir tímanlegan hagnað og ávinning. Þó er þetta ekki svo að skilja, að ágirndin sé sú einasta rót hins illa, því aðrir lestir geta líka verið það, heldur er hitt meiningin, að það sé enginn löstur svo ljótur, enginn glæpur svo hryllilegur, að ágirndin geti ekki leitt hann af sér. Þegar maðurinn ofselur sig einhverri syndsamlegri girnd án þess að veita henni mótspyrnu, þá getur hann aldrei vitað, hve langt hún muni leiða hann; já, óðar en hann varir, er hann einatt kominn fram á barm glötunarinnar, því girndirnar magnast ótrúanlega fljótt og ein syndin leiðir af sér aðra af sér, einn lösturinn annan. Varastu því, kristinn maður! Að gefa þig á vald girnda þinna, en bið þú Guð heitt og iðulega, að gefa þér vald yfir þeim, svo þær ekki leiði út á lastanna veg, heldur getir þú stjórnað þeim samkvæmt Guðs vilja og skynseminnar boðum. Af Júdasar dæmi sjáum við enn fremur, að iðrunin má ekki vera án trúar, svo hún verði ekki að örvænting. Júdas iðraðist syndar sinnar og játaði hana; en hann örvænti sér Guðs náðar og hélt, að synd sín yrði ekki fyrirgefin, og því var iðrun hans ekki sönn iðrun. Sönn iðrun er samfara trúnni á Guðs eilífu miskunnsemi; en örvæntingin, eða angur án trúar og huggunar, án friðar og fyrirgefningar, er óumræðileg kvöl, og í henni er eilíf hegning fordæmdra að miklu leyti innifalin. Ó, Drottinn! Einnig að ég hefi syndgað í himininn og fyrir þér, og, ef til vill, er ég eins hegningarverður í þínu heilaga augnliti eins og Júdas. Hversu oft hefi ég selt þig fyrir tímanlegan hagnað, slitið samfélag við þig, til þess að geta samlagað mig heiminum, hrundið þér burt úr hjarta mínu, til þess að geta gjört það að bústað veraldlegrar áhyggju, syndsamlegrar hégómadýrðar og óhreinna girnda. En þó vil ég ekki örvænta mér þinnar ónáðar, heldur treysta því, að þar sem syndin yfirgnæfir, þar yfirgnæfir þó náðin enn framar; treysta því, að þú viljir ekki syndarans dauða, heldur að hann snúi sér og lifi. Ó, Guð minn! Gef þú mér náð til þess eftirleiðis að fram ganga með varkárni og í þínum ótta; láttu mig hugleiða upphaf sérhverrar syndar, gættu mín eins fyrir hinum smærri sem hinum stærri syndum, því að hinum smærri syndum fylgja stærri syndir, vond samviska og eilíf hegning. Og verði mér að hrasa, æ! Reis þú mig aftur á fætur aftur, varðveittu mig frá örvænting og vek þú mig af dauðasvefni syndarinnar. Bænheyr þú mig og alla, sem biðja þig af hjarta, í Jesú nafni! Amen.

17. hugvekja.
Æðstu prestarnir tóku þá þrjátíu silfurpeninga og sögðu: "Það hæfir ekki að leggja þetta silfur í guðskistuna, því það hefir verið til höfuðs lagt". Tóku þeir því það til ráðs, að kaupa fyrir það leirkerasmiðs akur til að jarða þar útlenda menn, og þess vegna er hann enn þá kallaður blóðsakur. Þannig rættist það, sem Jeremías segir: "þeir tóku þá þrjátíu silfurpeninga, verð þess, er metinn var, hvern Ísraelsmenn höfðu metið, og þeir keyptu fyrir þá leirkerasmiðs akur, eins og Drottinn hafði boðið mér".

Þegar Júdas í örvæntingu sinni hafði fleygt þeim þrjátíu silfurpeningum á musterisgólfið, tóku hinir æðstu prestar ráð sín saman um, hvað gjöra skyldi við fé þetta. Þeim þótti það ekki tilhlýðilegt, að leggja það í guðskistuna, af því það hefði verið haft til að svíkja Jesúm og selja hann í hendur þeirra. Ó, hvílík hræsni og skinhelgi! Gyðingarnir sýndu hér eins og oftar, að þeir höfðu yfirskyn guðhræðslunnar, en afneituðu hennar krafti. Þeir gjörðu sér ekki samvisku af því, að ráða hinn saklausa og heilaga af dögum og koma einum af hans nánustu lærisveinum til að verða drottinssvikari; en að leggja fé þetta í guðskistuna, það þótti þeim hin mesta óhæfa, ekki af því þeir iðruðust syndar sinnar, heldur af því að féð hafði verið "til höfuðs lagt". Þeir héldu fast við bókstafinn, sem deyðir, en hirtu ekki um andann, sem lífgar. Láttu dæmi Gyðinganna verða þér að varnaði, kristinn maður! Hvað sem þú gjörir og áformar, þá hafðu jafnan hugfast, að Guð lítur á hjartalagið, hann lítur eftir því, af hvaða rótum áform þín og athafnir spretta, hvort það er af hræsni, eigingirni og hégómadýrð, eða af sannarlegri guðrækni og elsku til Guðs og manna. Hversu glæsileg verk þín eru í heimsins augum, þá stoðar það þig ekki í augliti hins alltsjáanda, ef þau hafa upptök sín frá óhreinu hjarta. Fæstir eru svo spilltir, að þeir vilji ekki hafa fyrir því, að verða dyggðugir og guðræknir í raun og veru; þess vegna er mönnum svo hætt við að fegra allt sem er í fari þeirra og gefa því álitlegan blæ í augum annarra manna. Já, þessi hræsni kemst stundum svo langt, að menn reyna ekki einungis til að blinda sjálfa sig, heldur einnig telja sér trú um, að Drottinn muni láta sér lynda þetta yfirskyn guðhræðslunnar. Þetta er hættulegasta villa, sem syndugur maður getur ratað í, og ekkert gjörir honum eins örðugt, að geta iðrast af hjarta, eins og hræsnisfullt hugarfar, af því hann finnur þá ekki til synda sinna og sér ekki, hvílíka þörf hann hefir á að snúa sér til Guðs miskunnar með angráðu og sundurkrömdu hjarta. Gyðingarnir keyptu leirkerasmiðs akur fyrir þá þrjátíu silfurpeninga, til að jarða þar í útlenda menn; en Jesús hefir keypt oss með sínum friðþægjandi dauða úr ánauð syndarinnar og dauðans, og því erum vér orðnir "Guðs akur", eins og postulinn kemst að orði (1. Kor. 3., 9.). Hjörtu vor eru það akurlendi, hvaðan trú og kærleiki og kristilegar dyggðir eiga að spretta, svo vér getum borið mikinn ávöxt. Í hjörtu vor eigum vér að leyfa Kristi inngöngu, svo þau verði sannkallaður "blóðsakur",  vökvuð af hans blóði og frjóvguð af hans anda. Gyðingarnir keyptu fyrir þá þrjátíu silfurpeninga leirkerasmiðs akur, til að jarða þar í útlenda menn; en Jesús Kristur hefir með sínum dauða keypt oss eilífan hvíldarstað á himnum. Þar er vort rétta heimkynni og vort sanna föðurland.  Hér á jörðunni erum vér útlendir og framandi; hér er oss einungis ætlað að dvelja litla stund, sem á að vera undirbúningur undir annað og eilíft líf. Að vísu er það kristileg ósk, að vorar jarðnesku leifar megi fá hvíld í helgum guðsbarna reit, þegar vor útlegðartími hér er á enda; en séum vér frelsara vorum sameinaðir í trú og elsku, séum vér hans sannir lærisveinar, og ástundum að feta í hans heilögu fótspor: þá vitum vér að vér erum hans, hvort sem vér lifum eða deyjum; að vér erum í Drottins hendi, hvort sem vér deyjum á sjó eða landi og hvar sem bein vor leggjast til hvíldar, og getum ókvíðnir sagt: "þegar ég hefi þig að eins, Drottinn! þá hirði ég hvorki um himin né jörð". Sannkristinn maður hefir umgengni sína á himnum, og jafnvel í sínum tímanlegu störfum lætur hann hug og hjarta dvelja hjá Guði og frelsara sínum; með lotningu hugsar hann um Guðs óendanlegu hátign, um hans eilífa almætti, speki og gæsku, og með undrun og auðmjúkasta þakklæti hugleiðir hann Drottins dásemdarverk bæði í náttúrunnar og náðarinnar ríki. Sannkristinn maður er því ekki lengur "gestur og framandi, heldur meðborgari hinna heilögu og heimamaður Guðs" (Efes. 2., 19.). Ó, látum oss, kærir bræður! sækjast eftir þessum borgararétti á himnum og gjöra vora útvalningu vissa. Sem dauðlegir verðum vér að sönnu alltaf útlendir meðan vér dveljum í þessum dauðans líkama, og moldin hlýtur að hverfa til jarðarinnar, hvar hún áður var; en í þessum vorum dauðlega líkama felst vísir hins óforgengilega himneska líkama, sem vér eigum í vændum og sem verður myndaður eftir Jesú Krists dýrðarlíkama. Drottinn minn! ég er duft og aska, ég er leir jarðar, háður rotnun og dauða; en þó er ég dýru verði keyptur, keyptur með dauða þíns eingetna sonar, og skapaður í þinni mynd. Líf mitt leikur í hendi þér; æ! gjör þú við leirinn, hvað þér þóknast; en láttu þinn heilaga anda laga og fullkomna þína mynd í mér, svo ég geti líkst mínum heilaga frelsara og orðið þér og honum sameinaður í lífi og dauða. Þá mun ég lifa þótt ég deyi, lifa eilífu og sælufullu lífi hjá þér og honum, sem er upprisan og lífið. Amen.

18. hugvekja.
Gyðingarnir gengu ekki inn í þinghúsið, svo að þeir saurguðust ekki, heldur mættu neyta páskalambsins. Pílatus gekk þá út til þeirra og sagði: "Hverja ákæru færið þér gegn þessum manni"? Þeir svöruðu: "Væri hann ekki illræðismaður, þá hefðum vér ekki fært þér hann". Pílatus sagði þá við þá: "Takið þér hann og dæmið hann eftir yðar lögum". Þeir svöruðu: "Oss leyfist ekki að lífláta nokkurn", svo það rættist, sem Jesús hafði fyrirfram sagt um það, hvaða dauðdaga hann mundi fá. Kennimannahöfðingjarnir og öldungarnir tóku þá til að áklaga hann harðlega og sögðu: "Vér höfum komist að því, að þessi afvega leiðir alþýðuna og bannar að gjalda keisaranum skatt, en segist vera konungurinn Kristur".

Hér sjáum vér enn, kristnir bræður! nýjan vott um hræsni og skinhelgi Gyðinganna, þar sem þeir ekki vildu stíga fæti sínum inn í þinghús hins heiðna landsdómara, svo þeir ekki saurguðust, en víluðu ekki fyrir sér, bera lognar sakargiftir á hinn heilaga og syndlausa, í hvers munni aldrei voru svik fundin. En eins viðbjóðsleg og hræsni þeirra var, eins óttaleg var og mannvonska þeirra; þeir segjast hafa komist að því, að Jesús afvega leiddi alþýðuna: hann sem lifði og dó til þess, að leiða syndugt mannkyn af vegi glötunarinnar á lífsins veg, að leiða það frá villu síns vegar til Guðs; þeir ásaka hann fyrir það, að hann banni að gjalda keisaranum skatt: hann, sem bauð að gjalda keisaranum hvað keisarans er, og Guði hvað Guðs er. Þeir bera það upp á hann, að hann segist vera konungurinn Kristur. Já, vissulega er hann konungur, öllum jarðneskum konungum æðri; "því Guð hefir hátt upphafið hann og gefið honum þá tign, sem er allri tign ofar, svo að öll hné skulu beygja sig fyrir Jesú tign, bæði þeirra, sem eru á himni og jörðu og undir jörðinni, og sérhver tunga viðurkenna, að Jesús Kristur er Drottinn, Guði föður til dýrðar" (Filipp. 2., 9.-11.). En Krists ríki er ekki af þessum heimi, heldur er það andlegt og himneskt, og því varir það að eilífu. Oss hryllir, kærir bræður! við hræsni og mannvonsku Gyðinganna; en munu þeir ekki, því miður, vera allmargir í kristnum söfnuði, sem hafa líkt hugarfar og þeir? Eru þeir ekki, því miður, margir, sem nálgast Guð með vörunum, en hverra hjörtu eru langt burtu? sem látast lofa og biðja Guð, en ala þó hjá sér heift og hatur til samkristins náunga, og sýna það í öllu sínu líferni, að guðsorð hefir engar rætur fest í hjarta þeirra,  heldur eru allar þeirra guðræknisiðkanir eintóm hræsni og yfirskyn? Fylla þeir ekki flokk Gyðinganna, sem kalla sig Krists lærisveina, en afvega leiða þá og hneyksla sína veikari bræður með syndsamlegum orðum og illu eftirdæmi? Er það ekki að ásaka Krist fyrir afvegaleiðslu, þegar þessir menn kalla hann lærimeistara sinn og Drottinn, höfund og fullkomnara trúar sinnar? Fylla þeir ekki flokk Gyðinganna, sem kalla sig Krists lærisveina, en tregðast þó við að gjalda skyldur og skatta eins og hann hefir boðið, og sýna tregðu og tómlæti í öllu því, sem miðar til að efla annarra velferð og almennings heillir? Fylla þeir ekki flokk Gyðinganna, sem kalla sig Krists lærisveina, kalla hann sinn konung og Drottinn, en hirða þó ekki um að leita Guðs ríkis og réttlætis, né verða sannir þegnar í því ríki, sem hann stofnaði, í náðarinnar himneska ríki, heldur festa hug og hjörtu við þessa heims hverfulu gæði og sækjast einungis eftir þeim? "Sá sem ekki er með mér, hann er á móti mér", segir frelsari vor, því að sérhver ókristileg kenning og syndsamleg lífsstefna er í óvináttu við Krist og hans heilaga lærdóm. Og þegar nú þeir, sem kalla sig kristna, í orði og verki breyta gagnstætt Krists boðum og hans heilaga dæmi, er þá ekki líferni þeirra sífelld ásökun gegn Kristni og sífellt stríð við kristindómsins anda? Ef vér nú rennum augunum inn í vor eigin hjörtu og með hreinskilni rannsökum hugarfar vort, munum vér þá ekki einnig viðurkenna, að þar er margt, sem ber vott um spillingu vora? Lýsir ekki vort holdlega hugarfar því, að oss þykir Kristur bjóða oss of mikla sjálfsafneitun og vilja snúa hjörtum vorum of mjög frá heiminum og hans lystisemdum? Lýsir ekki kaldsinni vort og tregða til hins góða því, að oss þykir Kristur vera of vandlátur í að heimta að vér skulum gjalda Guði hvað Guðs er og keisaranum hvað keisarans er, það er að skilja: að vér skulum rækja skyldur vorar við Guð og náunga vorn? Eða tómlæti vort í því, að leita Guðs ríkis og hans réttlætis, lýsir það ekki því, að vér helst vildum, að Krists ríki væri af þessum heimi, svo að vér mættum elska heiminn og þá hluti, sem í honum eru. Æ, Jesú! með angri og sárum trega finnum vér til spillingar vorrar og breyskleika vors; með angri og sárum trega finnum vér játa, að vér ekki verðskuldum að heita þínir lærisveinar, heldur göngum einatt með líferni voru í flokk ákærenda og ofsóknara þinna, og fegrum svo syndir vorar með því að afbaka og rangfæra þinn heilaga lærdóm og telja sjálfum oss trú um, að þú heimtir ekki svo mikið af oss, og að vér munum geta haft gott af þinni friðþægingu, þó vér ekki ástundum að lifa eftir þínum boðum. Æ! tak þú skýluna frá augum vorum, svo vér getum séð vort eymdarástand í ljósi þinna heilögu sannleiksorða og snúið oss frá heiminum til þín; æ! hrær þú vor hjörtu með þínum náðaranda, svo vér getum losað þau úr fjötrum fýsna og syndsamlegra tilhneiginga, en helgað þau þér og þinni þjónustu; æ! láttu þá tilfinningu vera sílifandi hjá oss, að þú ert frelsari og vor Drottinn, og að öll vor sanna farsæld um tíma og eilífð er undir því komin, að vér elskum þig og hlýðum þínum boðum. Amen.

19. hugvekja.
Þá gekk Pílatus aftur inn í höllina, kallaði Jesús til sín og sagði: "Ertu Gyðinga konungurinn"? Jesús svaraði: "Talar þú þetta af sjálfum þér, eða hafa aðrir sagt þér það um mig"? Pílatus svaraði: "Er ég þá Gyðingur? Þín þjóð og kennimannahöfðingjarnir færðu mér mig; hvað hefir þú að hafst"? Jesús svaraði: "Mitt ríki er ekki af þessum heimi; væri mitt ríki af þessum heimi, þá hefðu þjónar mínir barist, svo ég kæmist ekki á vald Gyðinga; en nú er mitt ríki ekki þaðan". Pílatus sagði þá við hann: "Ertu þá ekki konungur"? Jesús svaraði: "Rétt segir þú, að ég sé konungur; til þess er ég fæddur og til þess kom ég í heiminn, að ég beri sannleikanum vitni, og hver sem elskar sannleikann, sá hlýðir minni röddu". Pílatus mælti: "Hvað er sannleikur"?

Það er slægðarbragð af Gyðingum, að ákæra Jesúm fyrir uppreist og að hann hefði viljað gjöra sjálfan sig að konungi Gyðinga. Þessa ásökun gat Pílatus ekki leitt hjá sér, því það var embættisskylda hans að vaka yfir því, að keisaranum væri sýnd trú og hollusta. Hann hlaut því að rannsaka þessa ákæru, og því spyr hann Jesúm að, hvort hann sé Gyðinga konungurinn? Jesús játar því hér, eins og áður í höll æðsta prestsins, að hann sé konungur; en til að koma í veg fyrir allan misskilning, bætir hann þessu við: "Mitt ríki er ekki af þessum heimi"; það er að skilja: ríki þessa heims eru stofnuð með vopnum og vélum og öðrum þess háttar meðulum; en þannig er ríki mínu ekki varið, því það hefir upptök sín beinlínis frá Guði. Og til þess að sýna, að sitt ríki hefði ekki veraldlegan né jarðneskan tilgang, segir Jesús enn fremur: "Til þess er ég fæddur og til þess kom ég í heiminn, að ég beri sannleikanum vitni, og hver sem elskar sannleikann, sá hlýðir minni röddu". Þetta kallar Páll postuli hina "góðu játningu" (1. Tím. 6., 13.), og það má með sanni segja, að hún er bæði hátignarfull og huggunarrík fyrir oss synduga menn. Ó! hversu hátignarfullt er það ekki, að sjá Jesúm, þennan sannleikans heilaga vott, mitt í sinni djúpu niðurlægingu með himneskri rósemi og stillingu bera vitni um sinn eilífa og andlega konungdóm; og hvílík huggun er það ekki fyrir oss kristna menn, að vita að vér erum þegnar í Krists himneska ríki, að vér stöndum undir hans guðlegu stjórn og verndan, ef vér hlýðum hans röddu, og megum þá eiga von á, við endi þessara vorra hérvistardaga, að fá inntöku í hans dýrðarríki á himnum. Æ! Að þessi hugleiðing aldrei liði oss úr minni, þá mundum vér ekki eins festa hug og hjörtu við gæði þessa heims, heldur lyfta þeim oftar upp til himins og sýna meiri alvöru í að leita Guðs ríkis og hans réttlætis; þá mundum vér elska sannleikann og hlýða Jesú röddu. Pílatus þekkti ekki sannleikann; hann var léttúðarfullt heimsins barn og heiðingi; en heiðingjarnir höfðu breytt sannleika Guðs í lygi (Rómv. 1., 25.). Þess vegna spurði Pílatus í skopi: "hvað er sannleikur"? Hann hélt sem sé, að menn hlytu að efast um allt, og að sannleika væri hvergi að finna. Syndin byrjar ætíð með því að efast um sannleikann, með því að efast um, að það sé satt, sem Guð hefir boðið eða bannað. Þannig byrjaði syndin hjá vorum fyrstu foreldrum, og þannig birtist hún enn. Syndarinn vill telja sér trú um, að syndin sé ekki eins saknæm og guðsorð segir, til þess að geta svæft samviskuna, svo hún skuli ekki ónáða né ásaka hann, þó hann drýgi það, sem Guð hefir bannað, eða láti það ógjört, sem hann hefir boðið. Þetta getur manninum líka tekist um stundar sakir; með syndavananum eykst efinn og vantrúin, og að því skapi sljóvgast tilfinningin fyrir hinu rétta og ranga, svo maðurinn að lokunum lætur syndsamlegar tilhneigingar og tillit til veraldlegs hagnaðar og munaðar eingöngu stjórna breytni sinni. En fyrr eða síðar ryður hinn eilífi og heilagi sannleiki sér til rúms í hjarta mannsins; fyrr eða síðar vaknar samviskan, þó ei verði fyrr en í öðru lífi, og þá hlýtur kvöl og angist hennar að verða því meiri, sem syndarinn hefir lengur tælt og blindað sjálfan sig. "Hvað er sannleikur"? spurði Pílatus; og þannig spyr þú einnig, syndugur maður! Ef þú ekki spyr að því í skopi, eins og Pílatus, heldur af fullri alvöru hjartans, þá leita þú til hans, sem til þess fæddist og kom í heiminn, að bera sannleikanum vitni". Hann einn getur frætt þig um hinn eilífa sannleika, því hann er sjálfur sannleikurinn og hefir orð hins eilífa lífsins; af hans orði getur þú leiðst í allan sannleika, ef þú ekki byrgir eyrun þín fyrir hans röddu. Hann einn getur kennt þér að þekkja Guðs alsanna eðli og hans heilaga vilja; kennt þér að þekkja þína eilífu ákvörðun og hvernig þú átt að leita hennar; hann einn getur sýnt þér þitt eymdarfulla ástand og veitt sálu þinni hvíld. Hneig þú því hug og hjarta að hans orði, Haf þú það iðulega um hönd með andakt og eftirtekt, og bið þú hann að gefa þér náð til þess að geta geymt það í góðu og siðsömu hjarta: þá mun það festa rætur í sálu þinni, og sannleikurinn mun gjöra þig frjálsan; hann mun losa þig við fjötur holdlegra og veraldlegra girnda og veita þér frelsi guðsbarna, og þá muntu fara að elska sannleikann, en hata lygina og allt hennar syndsamlega föruneyti; en "hver sem elskar sannleikann, sá hlýðir Jesú röddu". Sannleikans helgi andi mun þá vitja þín og taka sér bústað í sálu þinni; þá fer Kristur að lifa í þér og þú í honum, og þegar í þessu lífi munt þú fá forsmekk þeirrar himnesku sælu, sem þú átt í vændum.
Heilagi faðir! helga þú oss í þínum sannleika; þín orð eru líf, andi og sannleikur. Amen.

20. hugvekja.
Pílatus gekk aftur út til Gyðinga og sagði við þá: "Ekkert finn ég saknæmt hjá þessum manni". En þá er Gyðingarnir tóku að ákæra Jesúm harðlega, ansaði hann engu. Pílatus sagði þá við hann: "Svarar þú engu, heyrir þú ekki, hversu harðlega þeir ákæra þig"? En Jesús svaraði engu orði, svo að landstjórann furðaði mjög. En Gyðingar voru því ákafari og sögðu: "Hann hefir uppræst lýðinn með kenningum sínum í öllu Gyðingalandi, allt frá Galíleu og hingað". En þegar Pílatus heyrði Galíleu nefnda, spurði hann, hvort hann væri frá Galíleu? Og er hann varð þess vís, að hann var úr veldi Heródesar, sendi hann Jesúm til Heródesar, sem um þessar mundir var í Jerúsalem.

Pílatus verður sjálfur að játa Jesú sakleysi. En því fór svo fjarri, að þetta gæti sefað vitstola æði Gyðinganna, að þeir tóku nú til að ákæra hann enn harðlegar en áður. Þannig er því jafnan varið fyrir syndaranum, þegar hann jafnan ofurselur sig sínum stjórnlausu tilhneigingum, hvort heldur það er heift eða munaður; við sérhverja mótspyrnu, sem honum mætir, verður hann æstari og stælist meir og meir upp í sinni syndsamlegu fásinnu. Þar á móti var Jesú guðdómlega hógværð og stilling alltaf sjálfri sér lík; hversu harðlega sem Gyðingarnir ákærðu hann, svaraði hann engu. Hann vissi, að það var ekki til neins, að færa vörn fyrir sig frammi fyrir slíkum dómara og slíkum ákærendum, sem hvorki þekktu sannleikann, né vildu þekkja hann. Jesú þögn er næsta þýðingarmikil fyrir oss, kærir bræður! Með henni sýndi Jesús að hann er hið þolinmóða Guðs lamb, sem burt ber heimsins synd; með henni sýndi hann oss líka, hvernig vér eigum að breyta eftir honum, þegar vér verðum fyrir ósönnum áburði og sakargiftum vondra manna; hann hefir sýnt oss, að vér eigum ekki að þjóta upp í heift eða bræði, né launa illyrði með illyrðum, heldur forðast öll ónytjuorð, og annað hvort verja oss með kristilegri hógværð, eða umbera slíkar árásir með þögn og þolinmæði. Það er að vísu sárt og ógeðfellt fyrir vora holdlegu náttúru, að verða fyrir lygi og vanþakklæti heimsins barna, þegar allt, sem vér tölum eða gjörum, er rangfært og því er snúið á versta veg, og jafnvel bestu verk eru höfð fyrir sakargift á móti oss. En þegar vér fáum þetta að reyna, þá hugsum til frelsara vors; hugsum til þess, hvernig hann, sem "gjörði alla hluti vel", sem af óendanlegum kærleika til vor syndugra manna varði gjörvöllu lífi sínu til að frelsa oss frá synd og eilífum dauða, varð að sæta þungum ákærum og lognum sakargiftum, en að hann umbar allar slíkar ásakanir með heilagri þögn og þolinmæði. Og ættum vér þá ekki miklu fremur að gjöra slíkt hið sama: vér, sem erum einatt vísvitandi eða óvitandi gefum öðrum grundað ásökunarefni, og í sem flestum vorum svo kölluðu góðverkum látum oss meir eða minna stjórnast af eigingjörnum hvötum? Gætum þess, að þó vér, ef til vill, ekki séum valdir að því, sem oss er borið á brýn, þá erum vér þó sekir og hegningarverðir í Guðs augum og gætum ekki svarað honum einu orði til þúsund, ef hann vildi í réttlætisdóm við oss ganga. Jesú heilaga þögn og þolinmæði spratt af undirgefni undir Guðs vilja og elsku til vor syndugra manna. Hann hataði syndina, en elskaði syndarana. Ó, Guð minn góður! Hversu ólíkt er þetta voru hugarfari, sem elskum syndina, en hötum vora breysku bræður undir eins og þeir eitthvað gjöra á okkar hlut vorn; sem ekki þolum öðrum eitt styggðaryrði, en vitum þó ekki fyrir oss, þegar svo ber undir, að hugsa og tala illt um aðra, og viljum að þeir umberi oss það. Af hverju kemur þetta, nema af sjálfsþótta og drambsemi, af köldu og kærleikslausu hjarta? Æ, Drottinn! Kenn þú mér hið illa með góðu, að blessa þá, sem mér bölva, og biðja fyrir þeim, sem mig hata. Gef þú mér krafta til að breyta eftir hógværðardæmi frelsara míns og sýna öðrum umburðalyndi. Láttu þá hugleiðingu vera sívakandi hjá mér, að ég sjálfur er breyskur, brotlegur og sekur og þarf daglega þinnar fyrirgefningar við. Æ! hvernig gæti ég dirfst að koma fram fyrir þitt heilaga auglit með hjartað fullt af heift og bræði, til þess að biðja þig um náð og miskunnsemi, biðja þig um uppgjöf á minni syndasekt, þar sem þú sjálfur hefir gjört það að skilyrði, að vér fyrirgefum vorum skuldunautum. Nei, Drottinn! hér eftir vil ég hvorki í orði né verki hefna mín sjálfur, þó eitthvað sé gjört á hluta minn og ég verði fyrir ósönnum ásökunum og illu umtali annarra manna. Þér einum tilheyrir hefndin, því þú ert hinn alskyggni og heilagi dómari. En ég bið þig að hefna ekki þess, sem mér er gjört á móti, nema hefndin miði þínu nafni þínu nafni til lofs og dýrðar, eða til þess að betra þá, sem mér gjöra rangt til, og fá þá til að elska mig eins og ég vil elska þá. En þóknist þér að reyna mig með mótgjörðum annarra og að auðmýkja hjarta mitt, þá verði þinn vilji; ég vil með hógværð og umburðarlyndi drekka þann reynslu-bikar, sem þú réttir mér. Ég treysti því, að þú hafir skrifað mitt nafn í lífsins bók, og þessi von lætur mig skoða allt, sem mér mætir, hvort heldur það er blítt eða strítt, eins og meðal í þinni mildiríku forsjónarhendi til minnar betrunar og helgunar. Upp til þín, Guð minn! vil ég lyfta mér augum mínum, hvað sem fyrir mig kemur og mér ber að höndum. Í stað þess að reiðast bræðrum mínum, þó þeir beri á mig ósannar sakargiftir, í stað þess að launa illt með illu, vil ég biðja fyrir þeim og auðmýkja mig undir þína voldugu hönd, sem hefir hatur annarra til að hirta mig sekan; en þessi hirting skal styrkja hjá mér traustið til þinnar eilífu miskunnsemi, því þú ert sá góði himneski faðir, sem hirtir börn þín hér á jörðunni einungis til þess að gjöra þau eilíflega sæl á himnum. Amen.

21. hugvekja.
Þegar Heródes sá Jesúm, varð hann næsta glaður, því lengi hafði hann langað til að sjá hann, því hann hafði heyrt margt af honum sagt; vænti hann nú að sjá eitthvert teikn af honum. Spurði Heródes hann á marga vega, en hann svaraði engu. Gengu þá fram hinir æðstu prestar og skriftlærðir og áklöguðu hann harðlega; en Heródes og stríðsmenn hans hæddu hann og gjörðu gys að honum, lögðu hann yfir hvítt klæði og sendu hann aftur til Pílatusar. Á þessum sama degi urðu þeir Heródes og Pílatus vinir, því áður hafði verið fjandskapur þeirra á milli.

Pílatus sá, að Jesús var öldungis saklaus, og vildi því gjarnan láta Jesúm lausan. En að hinu leytinu vildi hann ekki baka sér óvild Gyðingalýðsins, og leitaði því allra bragða til að koma sér úr þessum vanda. Þegar hann þess vegna heyrði Galíleu nefnda, sendi hann Jesú til Heródesar Antípas, sem þar var landstjóri, en þá var staddur í Jerúsalem. Það var þá sami Heródes , sem hafði látið hálshöggva Jóhannes skírara (Matth. 14., 1.-11.). Heródes var léttúðarfullt og holdlega sinnað veraldarbarn, sem ekki þekkti neitt annað æðra en munað og sællífi. Hann hirti ekki um að komast að sannleikanum eða rannsaka, hvort sakargiftir eða ákærur Gyðinganna gegn Jesú væru á nokkrum rökum byggðar; hans einasti tilgangur var, að skemmta sér og hirðmönnum sínum með því að láta Jesúm gjöra tákn og furðuverk. Hann hafði heyrt margt sagt af Jesú og lærdómi hans, og því spurði hann á marga vegu, ekki til að fræðast um sannleikann, heldur af forvitni og nýjungagirni, til þess að geta gjört gys að því og styrkst í vantrú sinni. Þannig breyta óguðlegir menn enn í dag. Þeir hafa guðleg efni sér að leikfangi, hæðast að öllu því, sem holdlegur skilningur þeirra ekki getur gripið; þeir heimta tákn og stórmerki, til þess að geta trúað; látast spyrja Jesúm á marga vegu, en leita ekki sannleikans af hreinskilni né hjartans alvöru. Sá þar á mót, sem vill spyrja Jesúm til að fræðast og frelsast, sem hugsar um hið eina nauðsynlega og lætur sér annt um sína sálarheill, hann leggur ekki ónytjuspurningar fyrir frelsara sinn, heldur lætur hann sér lynda að spyrja, hvað hann eigi að gjöra, til þess að eignast eilíft líf (Lúk. 10., 25.). Honum er mest um það hugað, að vita, hvernig hann fái gjört Guðs vilja, hvernig hann best geti stjórnað girndum sínum og tilhneigingum og ratað þann veg, sem til lífsins leiðir. Hann leitast við að uppgötva sannleikann með því að rækja skyldur sínar, en ekki að efast um sannleikann til þess að geta komið sér hjá því að hlýða Guðs boðum. Varastu, kristinn maður! að fylla þeirra flokk, sem gjöra gys að guðsorði, eða hafa það gálauslega um hönd; þegar þú lest það eða heyrir það lesið, þá íhuga þú það með andakt og eftirtekt og heimfær það til þín og þíns sálarástands. Þó heimurinn hendi gaman að guðrækni þinni, þá lær þú af frelsara þínum að umbera það með þögn og þolinmæði. Jesús svaraði Heródes engu, af því hann, sem vissi hvað með manninum bjó, sá, að spurningar Heródesar spruttu einungis af hégómlegri forvitni og nýjungagirni. En þegar þú spyrð Jesúm af hjartanlegri löngun eftir guðsríki, af hjartanlegri löngun eftir að verða hans lærisveinn, þá mun hann svara þér, og með sínu orði og anda leiða þig í allan sannleika og svala sérhverri guðrækilegri löngun sálar þinnar. Í hans heilaga orði finnur þú svar upp á sérhverja spurningu, sem miðar til að gjöra þína útvalningu vissa; í hans heilaga dæmi sér þú ljós og leiðarvísi, sem þú óhultur getur fylgt, til að þræða veg helgunarinnar og hins eilífa lífsins, og í hans friðþægjandi dauða finnur þú hvíld og huggun í lífi og dauða. Æ, vanræktu því ekki að spyrja frelsara þinn "á marga vegu" meðan þú ert enn á veginum, meðan þú ert enn á þessari jarðnesku vegferð þinni; vanræktu ekki að biðja hann og úthella hjarta þínu fyrir honum, segja honum frá allri þinni sálarþörf og spyrja hann til ráða. Hann einn hefir orð hins eilífa lífsins, hann einn er vegurinn, sannleikurinn og lífið; hann einn getur gefið sálu þinni hvíld. Þegar Heródes ásamt hirðmönnum og hermönnum sínum var búinn að hæða Jesúm og leggja yfir hann hvítt klæði í háðungar skyni, sendi hann Jesúm aftur til Pílatusar, og á þeim degi urðu þeir Heródes og Pílatus vinir. Jesús varð þannig meðal til þess, að koma vináttu og samlyndi á milli þessara manna, sem áður voru óvinir. Láttu, kristinn maður! þetta gefa þér þá hugvekju, að leitast við að koma alstaðar fram til góðs; varastu að æsa til haturs, ófriðar og ósamlyndis meðal manna, en kappkosta þá hvarvetna, ekki einungis að hafa frið við alla menn eins mikið í þínu valdi stendur, heldur einnig færa allt til betri vegar fyrir öðrum og sætta þá, sem ósaddir eru, og gættu þess jafnan, að þeir eru sælir, sem friðinn semja. Jesús varð meðal til þess, að þeir Pílatus og Heródes urðu vinir. En af því þeir voru báðir holdlega sinnaðir menn, gat vinátta þeirra ekki verið sönn vinátta. því vinátta heimsins barna byggist á eigingirni og tímanlegri hagnaðar von; en vinátta guðsbarna sprettur af æðri rót, af elsku til Guðs og manna. Kosta þú kapps um það, kristinn maður! að koma þér í vináttu, fyrst og fremst við Guð og frelsara þinn, og síðan við góða og guðhrædda menn, sem eins og þú leita helgunar sinnar í guðsótta. Trúir og tryggir vinir eru sannarleg guðsgjöf.
Að leita þinnar vináttu, Drottinn! Skal vera hið æðsta mark og mið vors lífs; vér viljum láta oss nægja þína náð, því hún felur í sér öll önnur andleg og eilíf gæði; hún er það, sem gjörir oss farsæla hér og sáluhólpna síðar meir. Amen.

22. hugvekja.
Nú lét Pílatus saman kalla hina æðstu presta, höfðingjana og fólkið, og tók svo til orða: "Þér hafið fært mér þennan mann, svo sem þann, er frásneri lýðnum; en sjáið, nú í yðar viðurvist hefi ég rannsakað málefni hans og ekki fundið hann sekan í nokkru því, er þér ákærið hann fyrir; ekki heldur Heródes, því til hans sendi ég yður sjálfa. Sjáið nú, ekkert er það af honum drýgt, sem dauða sé vert; ætla ég því að refsa honum og láta hann lausann". Á hátíðinni var landstjórinn vanur, að láta fólkinu lausann bandingja þann einn, er þeir sjálfir kysu, en þá var bandingi nokkur nafnkunnur, sá er Barabbas hét; en hann var fyrir upphlaup í borginni og manndráp settur í myrkvastofu. Fólkið beiddi, að landstjórinn gjörði eins og hann væri vanur. Nú er þeir voru samankomnir, tók Pílatus svo til orða: "Það er venja, að ég gefi yður einhvern bandingja lausann á páskum; hvorn viljið þér nú að ég gefi yður lausann, morðingjann Barrabas eða Jesúm, sem Kristur er kallaður"? því hann vissi, að þeir höfðu Jesúm fyrir haturs sakir fram selt. En er hann sat á dómstólnum, sendi kona hans til hans og lét segja honum: "láttu þennan saklausa mann vera, því margt þungt hefir mér borist í drauma í dag hans vegna". En hinir æðstu prestar og öldungar eggjuðu alþýðuna, að þeir skyldu biðja um Barabbas, en Jesúm skyldu þeir lífláta. Síðan landstjórinn til orða og mælti: "Hvorn þessara viljið þér að ég gefi yður lausann"? En þeir sögðu: "Barabbas". Pílatus sem vildi láta Jesúm lausann, kallaði þá aftur til þeirra og sagði: "Hvað skal ég þá gjöra við Jesús, sem kallast Kristur"? Fólkið kallaði þá aftur upp og sagði: "Krossfestu! krossfestu hann"! Pílatus svaraði þá í þriðja sinn: "Hvað illt hefir hann þá gjört? ég finn enga dauðasök hjá honum, því vil ég refsa honum og láta hann lausann". En Gyðingar hrópuðu því ákafar: "krossfestu hann"! og þeir fylgdu þessu því fastara fram með miklum óhljóðum og heimtuðu að hann væri krossfestur, og óhljóð þeirra og hinna æðstu presta tóku yfir.

Þegar vér lesum píslasögu frelsara vors, þá eru það alltaf tvær ólíkar myndir, sem bera fyrir augu vor. Annars sjáum vér Jesú heilaga sakleysi, hans guðdómlegu hógværð og undirgefni undir vilja síns himneska föður; en hinsvegar sjáum vér mannlega blindni og spillingu á sínu æðsta stigi í hatri og vitstola æði Gyðinganna. En í öllu þessu birtist Guðs eilífa vísdómsráð oss til frelsis og sáluhjálpar. Pílatus, sem sá og viðurkenndi Jesú sakleysi, leitaðist með ýmsu móti við að komast hjá því að upp kveða yfir honum dauðadóm, en hafði ekki þrek í sér að dæma hann sýknan saka. Þannig fer það ætíð fyrir syndugum manni, þegar hann af ótta fyrir mönnum, eða til að smjaðra fyrir þeim, ekki vill gjöra það sem rétt er, en hikar sér þó við að breyta á móti betri vitund, þá leitar hann ýmsa bragða til að komast úr slíkum vanda, en endar oftast nær með því, eins og Pílatus, að þagga niður rödd samvisku sinnar og verða syndarinnar þræll. Ein af þessum tilraunum Pílatusar, að láta Jesúm lausann, var sú, að hann bauð Gyðingunum, hvort þeir vildu heldur, að hann gæfi þeim lausann Barabbas eða Jesús. En þeir kusu Barabbas. Þeir vildu heldur manndráparann og óbótamanninn, en heilagan Guðsson. Hefði Kristur verið af heiminum, þá hefði heimurinn tekið hann að sér, eins og hann tók Barabbas að sér, sem var af heiminum og að hans skapi. En vér breytum stundum áþekkt þessu, bræður góðir! Barabbas er hinn gamli maður í oss, vort holdlega syndumspillta eðli. Guð vill, að vér skulum krossfesta það með girndum þess og tilhneigingum. En, æ! því miður höfnum vér einatt Kristi, til þess að geta frelsað vorn gamla Adam. Barabbas er heimurinn og hans gæði, auðæfi, metorð, munaður og eigingirni. Ó! hversu margir meta þetta ekki meir en ríkdóm Guðs náðar, Krists dýrð og sína eigin hjálp? Meðan Pílatus sat á dómstólnum, sendi kona hans til hans og tók honum vara fyrir að sakfella Jesúm. Í hvert sinn, sem vér eigum að velja milli góðs og ills, sitjum vér einnig á þeim dómstóli, sem Guð hefir upp reist í vorum hjörtum, og eigum að kveða upp dóm yfir því, hvort vér viljum hlýða hans boðum eða syndarinnar áeggjunum, og í hvert sinn sendir hann oss aðvarandi rödd samvisku vorrar, og lætur sitt heilaga orð minna oss á hvað vér eigum að gjöra; já, reynir með öllu móti til að fá oss til að velja hið góða hlutskiptið. En þrátt fyrir allar aðvaranir og bendingar Drottins, þrátt fyrir allar áminningar Guðs og manna, verður það þó, því miður, einatt ofan á, að vér látum oss leiða af fortölum vorrar holdlegu náttúru, en hrindum Jesú úr hjörtum vorum. Það er eins og Pílatus hafi orðið hræddur og hissa á Gyðinganna óguðlega vali, þegar þeir heldur kusu Barabbas en Jesús. En mættir þú þá ekki verða hrædd og hissa, sála mín! þegar þú tekur holdið og heiminn fram yfir Guð og frelsara þinn? og ættir þú ekki að láta þennan ótta knýja þig til að hafna synd og óguðlegu athæfi eftirleiðis, en aðhyllast Drottinn? Eða þegar þú spyrð sjálfa þig, eins og Pílatus spurði Gyðingana: "hvað skal ég þá gjöra við Jesús, sem kallast Kristur"? Ætlar þú þá enn á ný að taka undir með Gyðingunum og segja: "krossfestu hann"! ætlar þú enn á ný að hrinda honum frá þér og varna honum inngöngu í í hjarta þitt? Ó, Jesú! varðveittu mig frá þessari blindni; hrærðu hjarta mitt með þínum anda, svo ég geti elskað þig af öllu hjarta og tekið þig fram yfir alla hluti; lofa þú mér að lifa í þér, svo ekkert fái skilið mig við þinn kærleika, svo ég geti lifað og dáið í lifandi samfélagi við þig. Loksins spyr Pílatus Gyðingana: "hvað illt hefir hann þá gjört? ég finn enga dauðasök hjá honum". Þessu svara þeir ekki beinlínis, heldur æpa því meir að hann eigi að krossfestast. Ó! hvað hafðir þú til saka unnið, himneski lausnari! nema það eina, að þú gjörðir alla hluti vel, að þú gafst blindum sýn, lést halta ganga, líkþráa hreinsast, heyrnarlausa heyra, dauða upp rísa og boðaðir fátækum evangelium? Hvað hafðir þú til saka unnið nema það, að þú elskaðir oss synduga menn og gafst þig í dauðann fyrir oss? En þegar vér spyrjum sjálfa oss: "hvað illt höfum vér þá aðhafst"? megum vér þá ekki taka undir skáldinu og segja: "Allt hef ég, Jesú, illa gjört, allt það að bæta þú kominn ert". Já, hjá oss er dauðaorsökin, vér höfðum verðskuldað hinn eilífa dauða, en höfum nú lífið, hið eilífa lífið, í þínu blessaða nafni. Amen.
