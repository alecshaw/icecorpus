Um eðli og uppruna jarðarinnar.
Gömul skáld og vitringar hafa kallað jörðina allra móður, og varla gátu þeir valið henni fegra heiti eða verðskuldaðra; því allt sem lifir og hrærist, allt sem grær og fölnar og á sér aldur, leiðir hún fram af sínu skauti, og ljær án afláts efnið í hina óteljandi og margbreyttu líkami, sem lífsaflið myndar og yfirgefur að nýju, á sinni huldu og eilífu rás gegnum náttúruna; en sjálf þreytir hún skeið sitt með ærnum hraða kringum sólina, og fylgir á því föstum og órjúfandi lögum, sem mannlegri skynsemi hefur auðnast að þýða, svo hægt er að tilgreina afstöðu hennar frá sólinni og öðrum himintunglum, með stund og stað, á hvurri ókominni öld, á meðan fyrirkomulag sólkerfis vors haggast ekki af nýjum og stórkostlegum viðburðum.
Ekki er heldur kyrrt eða dautt í innyflum jarðarinnar, því þar geisar jafnan geigvænlegasta og aflmesta höfuðskepnan, en það er eldurinn, sem á stundum brýst upp úr undirdjúpunum og klýfur sundur fjöll og jökla, en bráðnað grjót og jarðtegundir fljóta eins og árstraumur, og eyða hvurju sem fyrir verður
Eitthvað er líka að, þegar jarðskjálftarnir fara eins og hryllingur yfir hinn ofurstóra líkama jarðarinnar; þá hrynja húsin og björgin klofna, og stundum koma eyjar upp úr sjónum, þar sem áður var hyldýpi, ellegar stórhéröð hrapa til grunna, og ekkert er eftir nema vatn, þar sem áður voru byggðir manna.
Allt þetta er svo mikið og íhugunarvert, að spekingar á öllum öldum hafa leitast við að gera sér það skiljanlegt, og ígrundað kostgæfilega eðli og uppruna jarðarinnar, er þeir útlistuðu með mörgu móti, og komust þannig nær og nær sannleikanum, eftir því sem þekkingin óx af margra alda reynslu og rannsókn á eðli hlutanna.
Forfeður vorir, sem í fæstu hafa verið annarra eftirbátar, hafa ekki heldur leitt þetta rannsóknarefni fram hjá sér; því guðasögur þeirra bera með sér, að þeir hafa íhugað eðli jarðar og frumöfl náttúrunnar; þau birtust þeim í mörgum myndum, annaðhvurt sem skaðvænar verur, eyðandi guðanna handaverkum, eða góð og máttug goð, sem framleiddu lífið og ljósið, en stökktu þursum og illvættum burt frá bústöðum manna og guða.
Að vísu er það ekki alltént svo hægt, að færa inar fornu sagnir úr skáldahjúpnum, til að sjá, hvaða hugmynd um skapnað og eðli hlutanna hafi hvarflað þeim fyrir sjónum í hvurt skipti, en auðséð er samt, að þeir hafa getið mörgu furðanlega nærri.
Ég vil nú ekki fá mér til orða lýsinguna af ragnarökkri í Völuspá, þegar jörðin eyðist og sígur í sjó, af ofurmegni vatns og funa, en bugast þó ekki með öllu, heldur hefur höfuð sitt á ný, og stígur endurborin upp úr hafsdjúpinu, fegri og frjóvgari en hún áður var, því það er svo djúpsært og sannleikanum svo samkvæmt, að varla mun geta hjá því farið, skáldið hafi haft grun um, að eitthvað þvílíkt hafi áður við borið.
En Ólafur hvítaskáld, eða hvur hann er Íslendingurinn, sem ritað hefur formálann framan við Snorra-Eddu, skýrir oss frá hugmyndum forfeðranna með svo snotrum og kjarngóðum orðum, að eg get ekki stillt mig um að hafa þau eftir, eins og þau standa í bókinni.
"Þat hugsuðu þeír og undruðust," segir hann, "hví þat mundi gegna, er jörðin og dýrin og fuglarnir höfðu saman eðli í sumum lutum, og þó úlík at hætti
Þat var eítt eðli, at jörðin var gravin í hám fjalltindum og spratt þar vatn upp, og þurfti þar eígi lengra at grava til vaz enn í djúpum dölum; svo er ok dýr og fuglar, að jamlángt er til blóðs í höfði og fótum.
"Önnur náttúra er sú jarðar, at á hvurju ári vex á jörðunni gras ok blóm, ok á sama ári fellur það allt ok fölnar; svo ok dýr ok fuglar, at þeím vex hár og fjaðrar, og fellur af á hvurju ári.
"Þat er hin þriðja náttúra jarðar, þá er hún er opnuð og gravin þá grær gras á þeírri moldu er efst er á jörðunni
Björg og steína þýddu þeír móti tönnum og beínum kvikinda
Af þessu skildu þeír svâ, at jörðin væri kvik, ok hefði líf með nokkurum hætti, og vissu þeír, að hún var furðuliga gömul að aldartali og máttug í eðli
Hún fæddi öll kvikindi, og hún eignaðiz allt þat er dó, fyrir þá sök gáfu þeír henni nafn, ok töldu ætt sína til hennar."
Þó að vér nú vitum, að jörðin sé ekki lifandi skepna, með sama hætti og grös eða dýr, og hvur partur hennar sé ekki til annars þjónustu, eins og í dýrunum sinakerfi og æða, eða rætur og blöð grasa og blóma, eru samt hugmyndir vitringsins gamla svo snotrar og líflegar, að enginn skyldi gjöra gys að þeim
Á hans dögum höfðu menn öngva ímyndun um in eilífu öflin, sem eru sett til að stjórna himintunglanna gangi; og þó menn sæktu málminn í skaut jarðarinnar hafði samt öngvum hugsast, að skoða jarðlögin eins og þau liggja hvurt ofan á öðru, eða gjöra mismun á vatnsæðunum, er í sinni rás fylgja lögmáli þyngdarinnar, og blóði líkamans eða vökva trjánna, sem renna eftir öðrum lögum.
Það var því heldur engin furða, þegar jarðskjálftarnir hristu löndin, að forfeður vorir kenndu það umbrotum ins bundna jötuns, sem fyrir illsku sakir var útskúfaður úr félagi guðanna, og fjötraður til heimsins enda.
Það var ekki heldur von, að forfeðrum vorum yrði greiðfær rannsóknin, þar sem grísku spekingarnir urðu að nema staðar, og láta sér nægja með skáldlegar getgátur, sem að vísu bera með sér, að þær eru upprunnar í inum forna aðseturstað heimsins vísinda
Og af því ég býst við, mörgum muni þykja gaman, að kynna sér hugmyndir þeirra um svo mikilsvert efni, skal eg hér stuttlega segja höfuðefnið úr Platóns kenningu um uppruna heimsins, og bera mig að sjá um að meiningin verði óbrjáluð.
Frumefnið er, segir þessi heimspekingur, eilíft eins og guð
Í öndverðu lá það í óttalegum umbrotum, og geymdi í sér undirrót alls hins illa
Partarnir leituðust við að sameinast, en gagnstæð og skaðvæn öfl hrundu þeim jafnan í sundur
Frumefnið gat íklæðst alls konar myndum, en öngri þeirra gat það haldið
