5. kafli
Tíminn líður með jöfnum hraða, hversu sem á stendur, hvort sem vér mannanna börn heldur óskum, að hann fari sér hraðara eða seinna.
Veturinn var liðinn, og vorið með öllum sínum frjóvgandi undrakrafti er að nýju riðið í garð og hefur nú lagzt í skaut hásumarblíðunnar.
Allir, sem gátu, riðu til alþingis, sumpart til að sýna sig og sjá aðra, sumpart til að hlusta á ræður manna og mál og koma svo vitrari og fróðari aftur heim í sveitirnar og segja fréttirnar af gamla alþingi, því að þar voru saman komnir ekki einungis beztu synir landsins, heldur, og ekki sjaldan, hádönsk óskabörn sjálfs konungsins, klædd pelli og purpura, ef svo mætti að orði kveða.
Það var því engin furða, þó að almúginn, sem sjaldan sá nýjungar, girntist að líta skrúðgöngu innlendra og útlendra höfðingja með korða við hlið, upp á gamla Lögherg, girntist að heyra margar trumbur og útlend hljóðfæri sameina margbreyttar raddir sínar við söngva hinna rómsterku landsins sona, sem nú voru farnir að lesa úr storknuðu rúnaletri hraungjánna orðið: frelsi, er þó að vísu hlaut að fela sig í djúpi hjartnanna, því að landið var háð útlendu valdi, sem ekkert frelsisorð vildi heyra.
Meðal þeirra höfðingja, sem sóttu þetta þjóðþing, var hinn ungi, ókvænti biskup í Skálholti.
Hestur hans stóð þegar söðlaður á hlaðinu innan um marga aðra söðlaða gæðinga, því að allir tignir menn í nágrenni biskups kusu heldur að ríða til þings með honum en aleinir.
Meðan gestirnir tygja sig til ferðar, gengur Brynjólfur biskup mjög þungbúinn um gólf í kór Skálholtskirkju.
Hann nam staðar frammi fyrir altarinu og sagði við sjálfan sig: "Ekki er allt unnið með tigninni.
Ég hef verið tæpt ár biskup og hef þó ótal áhyggjur, og þær eru þó þeirra verstar, sem leggjast á hjartað." Hann tók upp bréf og las um hríð, stakk því síðan aftur í vasa sinn, um leið og hann fór aftur að ganga um gólf.
"Svo skrifar Þórður prestur.
Ég get lesið út úr hverri línu þunglyndi, er hann minnist á systur sína.
Ég get mér til um ástæðuna og er engan veginn sýkn saka eða kærulaus fyrir tilfinningum hennar.
Og svo á hina hliðina Margrét.
Ræða þeirra bræðra í fyrra kom mér svo fyrir, sem ég væri henni ekki gleymdur.
Það er ekki unnt að gjöra tvo mágana úr einni dótturinni," og biskup stundi við.
"Er það staðan, er það tignin, sem gjörir mig girnilegan? Ég veit það ekki.
Væri svo, met ég ást þeirra að vettugi.
Eða er ég sú herfa, að ég geti ekki gengið í augu kvenna að stöðunni undanþeginni?" Og biskup horfði niður um sig allan, eins og hann vildi sannfæra sjálfan sig um það gagnstæða.
"Nei," sagði hann, "Kristínu hef ég þekkt og virt í mörg ár, og ég var þá engu líklegri til að verða nokkur höfðingi en hver bóndason, og hún var mér jafnan hin sama, svo blíð og einlæg.
Við ræddum oft saman um skólalíf mitt, um kvenbúninga og hvað annað, sem okkur datt í hug.
En," bætti hann við eins og til að þagga niður innri ásökun, "ég hef ekkert orð sagt við hana, sem gat lýst meira en virðingu.
En Margréti hef ég heitari tilfinningu fyrir.
Hin er líka af sýktu blóði." Biskup settist niður við altarishornið og ritaði stundarkorn, stóð upp, gekk um gólf, settist niður og ritaði svo aftur, öldungis eins og efni bréfsins ylli honum megnrar áhyggju.
"Eruð þér, herra biskup, búinn til ferðar?" sagði Jón Halldórsson, sem kom inn í þessu.
