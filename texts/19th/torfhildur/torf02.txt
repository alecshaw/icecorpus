"Já, eftir svipstund," sagði biskup, "en færið þér mér ljós."
Ljósið kom.
Biskup innsiglaði bréf það, sem hann hafði ritað, með handhring sínum, rétti það síðan að Jóni og sagði: "Þér farið norður á morgun.
Er ekki svo?"
"Jú, herra."
"Berið þá þetta bréf fyrir mig," sagði biskup.
Jón tók við bréfinu, leit utan á það og sagði:
"Það er til móður minnar, sé ég."
"Svo sýnir að minnsta kosti utanáskriftin," sagði biskup, "og ég býst við, að fá svar upp á það á Þingvelli."
"Á ég að láta þau orð fylgja, herra?" sagði Jón.
"Nei, morgundagurinn skal sjálfur bera umhyggju fyrir sér.
Er nú nokkru óráðstafað áður en ég fer?"
"Ekki man ég það, herra."
"Þá er ekki eftir nema að stíga á bak, og það er fljótgjört," sagði biskup brosandi og gekk út.
Voru þá allir hinir út komnir.
Alþingi var sett, eins og lög gjöra ráð fyrir.
Það var vel sótt að vanda.
Meistari Brynjólfur setti og prestafund, en aðeins tveir prófastar komu af þeim, sem áður voru til nefndir, og alls enga afsökun sendi hinn óhlýðni kennimannalýður biskupi sínum, og undi hann því mjög illa.
Öll mál voru fullrædd og útkljáð.
Mundt höfuðsmaður bauð að vanda í heyranda hljóði að láta alla menn, bæði innlenda og útlenda, ná rétti sínum og sitja sjálfur yfir þar til þeim yrði lokið, en enginn gaf sig fram.
Lögmenn sögðu upp alþingi, og eftir það gekk hver til búðar sinnar.
Hið sama kveld gengu tveir menn upp í Almannagjá í djúpri samræðu.
Það voru þeir meistari Brynjólfur og Þórður prestur "Ekki þykir mér boðum mínum hafa verið hlýtt," segir Brynjólfur.
"Hvað mun þá seinna, ef mér auðnast að lifa og halda embætti?"
"Þú meinar, að vér kennimennirnir höfðum óhlýðnazt boði þínu með að sækja prestastefnuna," sagði Þórður prestur.
