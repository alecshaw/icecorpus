Loft var þennan morgun sem nokkra undanfarna daga skýjað mjög og undarlegt útlits.
Þorsteinn staldraði dálítið við á hlaðinu og sagði um leið og hann benti Þórði presti upp í himininn:
"Sjáðu, hversu hæðaverunum líka málalok vor!" Þórður prestur, Kristín og hinir aðrir, er úti voru, sáu riddaraflokk með skildi, sverð og hringabrynjur fara í gegnum loftið í þykkri fylkingu.
Liðið var mjög harðsnúið að sjá og hestarnir hvítir, stórir og hvatlegir.
Að baka til var að sjá há fjöll og foss mikinn, sem blasti fagurlega við.
Sjóninni brá fyrir aðeins sem snöggvast, og hinn herklæddi flokkur leystist þegar sundur og varð að skýjamóðu.
Sjón þessi hafði mjög ólík áhrif á þá, sem á horfðu.
Þorsteinn prestur, sem þóttist sjá í henni hefndarengil með brugðið sverð yfir höfði þeirra systkina, lá berhöfðaður á hnjám við hestasteininn, því að þar hafði hann numið staðar, er sjóninni brá fyrir.
Þórður prestur studdist upp við garðinn, og lýsti fremur undrun en hræðsla út úr andliti hans, en konur voru skelkaðar mjög.
"Nú á bak, Illugi frændi," sagði Þorsteinn prestur og stóð upp.
Þórður prestur greip í ístað hans, meðan hann steig á bak.
Það var gamalt og nýtt virðingarmerki.
Í þessu kom Kristín út með tvo bikara fulla af freyðandi öli.
Bar hún annan Illuga, en bróðir hennar bauð Þorsteini presti hinn.
Illugi tók við og kvað um leið og hann tæmdi bikarinn til botns:
"Vit, þó eigi viljirðu' eiga mig,
að þér ei auðnast þar til bekks að ganga,
þitt sem hjartað mest nú eftir langar.
Sá mun bekkur setinn, uggir mig."
"Þungt er Illuga frænda nú í skapi," sagði Þorsteinn prestur, "en það hlægir mig, að mín hefnd verður á þessum stað óþörf, því að skapanornirnar taka að sér hefndina." Svo mælandi varpaði hann bikarnum með freyðandi ölinu fyrir fætur Þórði presti, og varð ekki frekara af kveðjum.
Síðan riðu þeir frændur úr hlaði.
En Þórður prestur gekk inn og kvaðst aldrei mundu hirða um hrakspár og álögur Þorsteins prests.
Væri loftsjón þessi Fata Morgana, en enginn fyrirburður.
7. kafli
Litlu eftir þetta bjó Kristín kynnisför sína norður.
