"Farðu heim, og vittu það, ef þig fýsir að vita," var allt það svar, sem hann fékk hjá piltinum.
Hestarnir voru hver öðrum óviðráðanlegri, settu undir sig hausana og brugðu á leik víðs vegar um völlinn eins og til að skaprauna honum sem mest, enda var Ólafur Gíslason, sá var pilturinn, ekki í sem beztu geði.
Hann varð sí og æ að vera á hlaupum í öllum áttum.
Hallgrímur á Víðimýri var honum enginn vægur húsbóndi meðan á veizlunni stóð, því að hann var frammistöðumaður og þurfti því margra viðvika, svo að allt færi í lagi, er veizluna snerti, því að veizla er hér, eins og lesarinn mun vera farinn að ráða í.
Þau Kristín riðu heim á hlaðið í Skriðu.
Fylgdarmaðurinn sendi Halldóru húsfreyju inn bréf það, er Þórður prestur skrifaði henni með systur sinni, og að vörmu spori kom út prúðbúin kona, nokkuð við aldur, fríð sínum og tiguleg.
Þar þekkti Kristín þegar konu þá, er hún hafði séð í draumnum.
Halldóra húsfreyja, því að sú var konan, tók henni tveim höndum og leiddi hana við hönd sér framhjá tveimur eða þremur langskálum, sem voru alskipaðir boðsgestum, og inn í bjartan og rúmgóðan sal með stórum glergluggum.
Veggirnir voru tjaldaðir dýrindis voðum, fornum að vísu, en haglega gjörðum.
Þessi stofa var og alskipuð boðsgestum, en þeim miklu skrautbúnari en skálagestirnir voru.
Kristín horfði yfir veizlusalinn, til að sjá, hvort hún sæi ekkert kunnugt andlit innan um allan þennan aragrúa.
Alstaðar er maðurinn útlendingur á jörðunni, en óvíðar verður hann þess fremur var en í gestasalnum, þar sem ótal forvitin augu mæna undrandi á einstaklinginn, sem inn kemur.
Hversu óþreyjufullur leitar hann meðal fjöldans að einu kunnugu andliti, og hversu feginn verður hann, ef hann finnur það.
En hér lítur ekki út fyrir, að slíkt happ mæti hinum aðkomanda.
Skoðum til, hún rennir vonarblíðu, bláu og djúpu augunum frá andliti til andlitis á báðar hliðar sér.
Allt í einu nema þau staðar í öndvegi.
Hún fölnar og varð neydd til að styðja sig við arm Halldóru húsfreyju.
Þetta stóð yfir aðeins eitt augnablik, enn skemmri tíma en þarf til að lesa það, því að augað er langtum fljótara en tungan, og tilfinningin er þó fljótari en augað.
Húsfreyja sneri sér að gestunum:
"Ég hef fengið mjög óvæntan, en mér þó kærkominn gest.
Hér er komin jómfrú Kristín Jónsdóttir frá Hítardal og ætlar að dveljast hjá okkur, ættfólki sínu, um hríð.
En af því að ég er nú vant við komin, verð ég að biðja gestina að gjöra henni dvölina svo ánægjulega sem unnt er.
Og svo bið ég yður, jómfrú góð, að skemmta yður sem bezt.
Þér eruð okkur öllum svo hjartanlega velkomin.
Þarna í öndvegi er Brynjólfur Skálholtsbiskup og Margrét dóttir mín.
