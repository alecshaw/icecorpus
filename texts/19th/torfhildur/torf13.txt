Þorlákur biskup fylgdi tignargesti sínum úr stofu berhöfðaður með hattinn í hendinni og bað þá heila síðar mætast.
"Ég á bráðum að koma hér aftur," sagði meistari Brynjólfur.
"Ég hef skilið eftir hattinn minn inni í stofu."
"Veri það svo," sagði Þorlákur.
Nú var leitað í stofunni, og ekki fannst hatturinn.
Hér var ekki gott viðgerðar, að fara berhöfðaður var ekki tiltök, að fá hatt að láni var eitthvað óvirðulegt fyrir einhvern helzta höfðingja landsins.
Þá kom meistari Brynjólfur auga á smásvein einn, sem reið tréstaf sínum niðri á túninu í leik með öðrum börnum.
Hann féll um koll nálega við annað hvort fótmál, því að hattur sá, er hann hafði, náði honum á kinnar niður, og átti hann óhægt með að sjá útundan honum.
Þar þekkti biskup hatt sinn.
Þórði syni Þorláks biskups, sem þá var níu vetra, hafði sýnzt hatturinn girnilegur og tekið hann, án þess að hugsa frekar út í, hvað hann gjörði.
"Nei, bróðir, atyrðum ekki drenginn," sagði Brynjólfur biskup við föður hans.
"Vera kann, að hér sé forboði annars meira, og mun sveinninn eiga að setjast í minn sess." Gaf hann sveininum fingurgull að skilnaði og hélt svo leiðar sinnar, sunginn úr hlaði af Þorláki biskupi og þeim, sem eftir voru.
Slík viðhöfn mætti þeim hvarvetna, er þeir Brynjólfur reistu tjöld sín.
Hver er sá, er ekki kjósi að vera samferðamaður slíkra höfðingja og verða slíkrar dýrðar aðnjótandi, er hvarvetna skín í kringum þá? Þeir eru víst fáir og engir, nema sérstök atvik komi til.
En hér var einmitt svo ástatt með einn í hópnum.
Það var öðru nær en Kristínu Jónsdóttur væri létt innan brjósts í þessum flokki.
Hún var því fegnari sem hún fyrr gæti slitið hópinn við þessa tignu ferðamenn.
Hver dagleið var henni nokkurs konar krossganga, með því að hver dagur sýndi henni öðrum betur, hvílíkt afbragð annarra manna meistari Brynjólfur var, og hann var henni nú tapaður.
Þetta atvik hafði líka komið henni svo alveg að óvörum, og hversu feginn varð hún því, þegar loksins vegirnir skiptust.
Biskup fór suður fjöll, en hún sveitir, og Sigurður Jónsson, sem fyrr var getið, varð henni samferða.
Skilnaðarstundin var komin.
Allir voru alvarlegir og þögulir, því að hversu velkomin sem skilnaðarstundin í sjálfu sér kann að vera, er orðið skilnaður þó svo hátíðlegt, að hjartað fyllist ósjálfrátt við tilhugsun þess sorgblandinni alvöru.
Því að hver dauðlegur maður er sá, að hann ekki renni huganum við slíkt tækifæri ósjálfrátt til hins mikla skilnaðar, sem öllum mætir fyrr eða síðar, og ekki vakni þá sú hugsun, hvort muni funda auðið hérna megin?
"Úr því sem komið er," hugsaði biskup, "er bezt að láta sem ekkert sé um að vera, enda var það aldrei mikið, aðeins einhver ónotaleg tilkenning, annað ekki.
En geti ég í nokkurn hátt greitt götu Kristínar, þá skal ég ekki láta mitt eftir liggja í því efni.
