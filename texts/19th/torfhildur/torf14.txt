Verði mér það einhverra hluta vegna engan veginn auðið, þá er mér það ekki fyrirhugað.
Með þessum fasta ásetningi í huga sér, kvaddi hann Kristínu án nokkurrar ásjáanlegrar geðshræringar, bað hana heilsa Þórði presti, bróður hennar, og segja honum, að nú yrði hann heima fyrst um sinn.
Hann bað Sigurð Jónsson, sem átti ferð til Snæfellsnessýslu, að annast Kristínu sem bezt á ferðinni, þakkaði mönnum síðan með virktum fyrir komuna og bað alla heila mætast síðar.
Eftir það skildist hópurinn, og fór hver sína leið.
Íslenzkar landferðir eru svo ófrábrugðnar hver annarri, að við sleppum hér að lýsa þeim.
Að ríða vökrum hesti um hlemmisléttar götur og grundir, að klöngrast um torfærur og klettaklungur, ríða yfir straumharðar ár, koma heim á bæi, fá sér hressingu eða gistingu o. s. frv., er, að heita má, kjarni ferðalagsins, og getur, þegar veður er gott á sumardegi, verið einkar upplífgandi og skemmtilegt.
Lofum því þessum vinum vorum að njóta ferðalagsins í næði, en hyggjum síðan einungis til ferða þeirra Sigurðar Jónssonar og Kristínar, er þau áttu spölkorn eftir heim til Hítardals.
Það var síðla dags.
Fylgdarmaðurinn reið síðar með lausu hestana, en þau Sigurður og Kristín á undan.
Engir fleiri voru þá orðnir í hópnum.
"Er nú langt eftir heim að bæ bróður yðar?" spurði Sigurður.
"Svo sem hálfrar eyktar reið."
"Ekki lengra en það?"
"Nei, hafið þér aldrei farið hér um fyrr?" spurði Kristín.
"Jú, mörgum sinnum, en nú finnst mér allt vera orðið svo umbreytt."
"Við ríðum líka úr annarri átt heim að bænum en vant er," sagði Kristín.
"Á, það er líklega það, sem villir mig."
"Eruð þér kunnug meistara Brynjólfi?" spurði hann aftur eftir litla þögn.
Hún leit í fyrstu á hann með eins konar spyrjandi augnaráði, en þegar hann ítrekaði ekki spurninguna, sagði hún: "Hví spyrjið þér að þessu?"
"Eingöngu af forvitni, ungfrú mín."
"Já, við erum vel málkunnug, og það frá æskuárum.
Bróðir minn er líka mikill vin biskups."
Sigurður beygði höfuðið til merkis um, að sér nægði svarið.
Síðan segir hann aftur: "Fylgdarmaðurinn er nú orðinn langt á eftir.
Lízt yður ekki að fara af baki og bíða hans stundarkorn?" Hún féllst á það.
