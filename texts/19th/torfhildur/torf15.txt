Þau stigu af hestunum og settust í grasið.
"Álítið þér," tók nú Sigurður til máls, "að vér, dauðlegir menn, kunnum jafnan að velja og hafna svo, að vel fari?"
"Nei, það álít ég ekki," sagði hún.
"Ef svo er," sagði hann ennfremur, "hví erum vér þá að syrgja það, sem forsjónin vill ekki láta verða hlutskipti vort?"
"Það er mannlegur veikleiki, sem því veldur," svaraði hún með sorgarblíðum róm.
"En til þess erum vér á jörðunni, að oss er ætlað að ganga til meiri fullkomnunar og þar með að afleggja fleiri og fleiri veikleika," mælti Sigurður og horfði um leið rólegu, en föstu augnaráði framan í Kristínu, eins og hann vildi sjá, hvaða áhrif orð sín hefðu.
"Það er maður því miður lengi að læra, og sumir skilja svo við heiminn, að þeir eru í þeim efnum veikir og ómáttugir sem börn," svaraði hún, "og það enda þeir, sem máttugir þykja."
"En eru þeir þá ekki í rauninni aumkunarverðir vesalingar? Er ekki aumkunarverður sjálfbyrgingsskapur að rísa öndverðir gegn hendi forsjónarinnar, er vill rétta oss góðar gjafir og segja: Fyrst ég ekki fékk það, sem ég vill, vil ég ekki það, sem þú vilt gefa mér."
"Svo óskynsamur er enginn," svaraði Kristín og roðnaði hægt.
"Að segja það, ef til vill, en að hugsa svo og sýna það í verki gjöra margir."
"Þessa ræða á að hljóða upp á mig," hugsaði Kristín, "hann hefur þá grafizt inn í innstu fylgsni hjarta míns og vill með þessu sýna mér, að ég eigi að sætta mig við orðinn hlut," og hún svaraði engu.
"Hér kemur þá fylgdarmaðurinn," sagði Sigurður, "þá er bezt að stíga á bak.
Hvort viljið þér hægri eða vinstri?" mælti hann ennfremur og rétti fram hendurnar.
"Hina vinstri," svaraði hún.
"Það er rétt," sagði hann brosandi, "þeir síðustu verða hinir fyrstu.
Þér kastið fjólunni, hún er líka búin að lifa sitt fegursta, en sjáið þér hér," hann opnar vinstri höndina, þar er hálf útsprunginn fífill, "takið þér hann og geymið til minningar um þessa samferð okkar."
Fylgdarmaðurinn kom nú.
Þau stigu á bak hestum sínum, og næsti áfangi var heim í hlaðið á Hítardal.
"Hér hef ég bréf til þín, bróðir," mælti Kristín, er hún var komin inn, og rétti lúið og atað bréf að bróður sínum.
"Ég tók það á bæ í næstu sveit innan úr blaðarusli, sem lá þar á víð og dreif."
"Já, svo er það, það verða einatt Hálfdanarheimtur á þessum bréfum," sagði prestur og opnaði það.
Hann renndi augunum yfir það skyndilega og sagði og brá um leið lit: "Það er boðsbréf til mín frá meistara Brynjólfi, skrifað á Bessastöðum.
Það var skaði, að það skyldi koma svona seint, því að nú mun hófið afstaðið, og það fyrir löngu."
"Já, og ég hef setið það fyrir þína hönd, bróðir," sagði Kristín og brosti blítt, en þó raunalega.
"Biskup undraði stórlega, að þú skyldir ekki koma, en viljir þú finna hann, þá bað hann mig segja þér, að nú yrði hann heima fyrst um sinn."
