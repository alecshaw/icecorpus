"Þegar kemur heim af þingi.
Má ég búast við að sjá þig þar?"
Biskup hristi höfuðið og sagði: "Nei, ég hef bús og barna að gæta."
"Það geturðu skilið eftir heima.
Þú átt tvö börn, er ekki svo?"
"Jú," sagði biskup, "ég á dreng og stúlku, Ragnheiði og Halldór, sem bæði eru efnileg og vel komin á fót.
Ég held, að ég vildi nú ekki skipta stöðu minni við konrektorinn í Hróarskeldu, eða við Nikephorus (Nikephorus, grískur maður, kom til Kaupmannahafnar, þegar Brynjólfur var þar.
Kynntust þeir af hendingu, og opnaði sá kunningsskapur Brynjólfi veg að Hróarskeldu dómsskóla.) gríska, vin minn, sem mér einu sinni lá við að öfunda.
Nei, Þórður, ég vil ekki skipta, því að hvað jafnast við ástríka konu og efnileg börn? Vísindin ein gjöra mann að sönnu lærðan, en dauðans kaldan og einstrengingslegan, ef ástin ekki er annars vegar til að gefa vísindunum líf og fjör, þá gjöra þau mann líkastan úthöggvinni steinmynd, sem, hversu prýðilega sem hún er gjörð, er þó aldrei annað en kaldur steinn, en þess vegna þarf ástina með, til að gefa öllu líf og yndi.
En margt ber mér nú samt til harma, vinur, þrátt fyrir þetta allt.
Jón mágur minn Halldórsson drukknaði í vetur, eins og þér er kunnugt.
Og nú vill Jón bróðir minn á Núpi draga móðurarf minn úr höndum mér.
Hvað lítið sem ég leita á, vill hann enga tilslökun gjöra." (Þá Jón Gissurarson á Núpi, hálfbróðir Brynjólfs biskups, greindi á um tilgjöf móður þeirra, Ragnheiðar, sem þá var dáin, en seinna sættust þeir á það, að eldri bræðurnir, Jón og Magnús, skyldu taka tilgjafarjarðirnar, en hinir yngri, Brynjólfur og Gissur, jafngildi þeirra í öðrum jörðum.)
Biskup var örr af víni, því að margir vinir höfðu drukkið með honum skilnaðarskál um daginn, og þegar svo bar undir, var hann skemmtinn og ræðinn.
"Það gengur svo, vík skyldi milli vina og fjörður milli frænda, en þetta er bræðrakrytur, sem lagast með tímanum."
"Getur verið, og getur verið ekki," sagði biskup og hleypti brúnum.
En Þórður prestur vildi eyða þessu umtalsefni og sagði því:
"Ég þóttist vita, að þér mundi geðjast vel sveitalífið, og því taldi ég þig svo á að taka kosningu.
Mér gekk ekki til tóm eigingirni.
En það er nú komið mál fyrir mig að afljúka erindinu.
Svo er mál með vexti, að ég hef gengizt undir að koma pilti einum, Illuga Bjarnasyni að nafni, í skóla, og helzt, ef kostur væri á, í frískóla.
Hann er náfrændi séra Þorsteins okkar á Útskálum.
Þeir frændur riðu heim til mín hérna um árið, þess erindis að biðja Kristínar systur minnar til handa Illuga, en þar eð erindið varð árangurslaust, fylltist Þorsteinn prestur reiði gegn okkur, og honum og þeim báðum til hugnunar aftur á móti hef ég lofað að koma Illuga í skóla, þó að hann sé farinn að eldast nokkuð, eða öllu heldur að mæla svo með honum við þig, að þú veittir honum móttöku, því, hvað sem það snertir, að Þorsteinn prestur er sagður viðsjálsgripur, þá vil ég, að svo miklu leyti, sem í mínu valdi stendur, hafa frið við alla menn, enda, sé pilturinn illa innrættur, er því meiri von til, að hann lagist við menntunina."
"Það gefst nú misjafnt," sagði biskup.
"Sumum greiðir menntunin veg fram á lastabraut, með því þeir reka sig síður á boða og blindsker, þegar hún er stýrið.
