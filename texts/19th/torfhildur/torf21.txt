Hún var 14 faðma löng og svo breið að sitja mátti framan og ofan langborða á fjórum bekkjum, nær 50 manns á hverjum.
Nú skyldi hyllingin fram fara.
Allir formenn landsins gengu, ásamt ógrynni fólks, til búðarinnar.
Þar var Gabriel Archeley, eðalmaður, sendiherra konungs, fyrir.
Færði hann mönnum boðskap konungs á latínu og síðan á dönsku, þess efnis, að hann væri kominn til að taka eiða af mönnum.
Þingheimur hlýddi á með lotningu.
Fyrir kennimannalýðinn svöruðu biskuparnir á latínu, en lögmennirnir fyrir hönd alþýðu.
Síðan hélt þingheimur til Lögréttu.
Unnu þar allir konungi hollustueiða og krupu um leið á kné, Brynjólfur biskup fyrstur, þá Þorlákur biskup, síðan kennilýðurinn, þá lögmenn, þá sýslumenn, lögréttumenn, þá skattbændur tveir úr hverju héraði, er kosnir voru fyrir hönd almúgans.
Þá var skotið þrem sinnum af fallbyssu, og þá var þessari hátíðlegu athöfn lokið.
Biskupinn var genginn til tjalda sinna, og með honum dómprestar hans og nokkrir vinir og kunningjar.
Þá vakti háreisti úti fyrir tjaldinu athygli hans.
Biskup hafði lagt ríkt á við þjóna sína að gæta allrar reglu og kurteisi, einkum á Þingvelli.
Hann gekk því út til að vita, hvað um var að vera, og varð þess þá viss, hvað til kom.
Hann hafði um morguninn gjört ráð fyrir, að Ólafur Gíslason sækti Vilborgu, ættsystur frú Margrétar, norður að Kalmanstungu, og ætlaði svo að senda hann með hana heim til Skálholts.
En Daða Halldórssyni þótti ferðin girnileg og líklegri til ævintýra en að sitja dag eftir dag á þingi og vildi því skipta við Ólaf, sem ekkert vildi heyra um slíkt.
Lá við, að þeir berðust með hnúum og hnefum, er biskup bar að.
"Það, sem ég hef sagt, það stendur," sagði biskup.
"Ólafur fer ferðina, og svo ekki meir um það."
Svo varð að vera sem biskup vildi.
Ólafur fór af stað í bítið daginn eftir, en Daði var hinn reiðasti og hugði á hefndir, nær sem færi gæfist.
"Hvað þarf marga daga til að ríða að Kalmanstungu?" sagði Daði annað kveld á eftir við Hallgrím á Víðimýri, sem kom hlaupandi í flasið á honum, þar sem hann stóð úti fyrir tjalddyrum.
"Ekki nema einn, ef maður er vel ríðandi," svaraði Hallgrímur.
"Það verður þá í kveld, að þau hjú ríða niður á Hofmannaflöt," tautaði Daði.
"En hvað er þér á höndum, maður, fyrst þú hleypur svona?"
