Eigi að síður þarf leið um slíkar óbyggðir ekki að vera svo óskemmtileg, þegar skemmtileg samfylgd er til að lífga leiðina upp."
"Þó að landið sé svo hrjóstrugt, þá er vegurinn ekki svo slæmur, og það er fyrir mestu."
"Það er nú svo," mælti Ólafur, "en ætlar þú alfarin til frú Margrétar?"
"Já, svo er í orði, ég er ráðin þangað sem þjónustustúlka.
Móðir mín heitin og frúin voru vel til vina og skyldar."
"Frú Margrét er góð kona," tók Ólafur til orða, "nema ef að henni mætti finna, að hún væri heldur atkvæðalítil.
En biskup bætir það upp, hann er sannnefndur skörungur bæði utan heimilis og á."
"Hún er prýðis-lagleg," tautaði Daði við sjálfan sig, "með mikið og fagurt, gult hár.
Látum mig sjá, hún hlær, hefur spékoppa í báðum kinnum, skarð í höku, fjörug augu og varir, sem gott er að kyssa.
Ég slæst í förina með þeim og lofa Hallgrími að eiga sig.
Gott kvöld, Ólafur minn."
"Gott kvöld, ert þú þar Daði?" sagði Ólafur forviða.
"Hvað sýnist þér, Ólafur?"
"Raust Jakobs heyri ég hjá mér," sagði Ólafur.
"Maðurinn er líka Jakob," sagði Daði hæðilega.
"En hefur ekki Stóradómsvandlætið orðið á vegi þínum?"
"Þú átt víst við Guðmund Andrésson.
Jú, hann mætti mér, eða hvað viltu honum?"
"Handsama hann," svaraði Daði.
"Ó, svei, hvern skyldir þú líka handsama?" mælti Ólafur og hélt áfram götuna.
"Einhvern," sagði Daði háðslega, steig á bak og reið á eftir þeim.
"Þér er vissulega ekki trúandi fyrir kvenmanni, afglapinn þinn," sagði hann, um leið og hann stökk af baki og fór að girða hjá Vilborgu, því að söðullinn var farinn að hallast fram.
"Þetta hefur þó dugað," sagði Ólafur og gaf Daða óhýrt auga.
Þau héldu nú áfram veginn, komu skjótt ofan í Brunna og áðu þar.
Frá því að Daði kom í hópinn, bolaði hann nær gjörsamlega Ólafi út, því að jafnskjótt sem eitthvað var að reiðtygjum Vilborgar, var Daði búinn að koma því í lag, áður en Ólafur, svo knár sem hann var, var kominn af baki.
