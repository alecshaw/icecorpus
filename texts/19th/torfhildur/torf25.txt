Þar var etið og drukkið, sungið og leikið á ýmis hljóðfæri.
Stóð veizlan allt til morguns, og mun hún hafa verið einhver dýrlegasta alþingisveizla á Íslandi.
Eftir það sundraðist allur þingheimur, og fór hver heim til sín.
Gabriel sendiherra konungs reið austur í Skálholt með meistara Brynjólfi, en Bjelke höfuðsmaður reið í kynnisför norður að Hólum í Hjaltadal með Þorláki biskupi, því að með þeim gjörðist góð vinátta um sumarið.
En Guðmundur Andrésson var fluttur suður til Bessastaða, eftir að hann náðist á Kaldadal, og þaðan til Kaupmannahafnar um haustið og var settur þar í varðhald.
10. kafli
Skólinn var settur að vanda í Skálholti um haustið.
Biskup mátti kallast forstöðumaður hans.
Þó kennararnir hefðu mest veg og vanda af kennslu sveinanna, þá var þó biskup í og með öllu og vandaði sem mest hann mátti allt, sem til kom.
Hann vissi sem var, að "það, sem ungur nemur, gamall fremur", og að sá, sem menntast vel í æsku, verður sjaldan fíflskunni að bráð í elli, ef allt fer skaplega.
Veikindi gengu meðal skólasveina um veturinn.
Sökum þess sváfu nokkrir af piltum í kirkjuloftinu, en fluttu jafnskjótt sem sýkinni var aflétt aftur inn í svefnhús skólans, nema þeir Daði og Illugi sváfu úti á kirkjulofti enn.
Var oft búið að segja þeim að flytja inn, en það dróst.
Biskup hafði þá í mörg horn að líta og gaf þessu því ekki gaum.
Eitt kveld segir Daði við Illuga: "Þú þykist vera vinur minn, en þó hefur þú enga hjálparhönd rétt mér í viðureign okkar Ólafs Gíslasonar."
"Hvað viltu, að ég gjöri fyrir þig?" kvað Illugi.
"Viltu, að ég komi því í verk, að þú fáir Vilborgu fyrir konu?"
"Til þess þarf ég ekki fullting þitt," sagði Daði, "því að jafnskjótt sem ég er útlærður og bið biskup um hana, fæ ég hana.
En ég elska hana ekki og kæri mig því alls ekkert um hana, enda stendur hugur hennar í aðra átt.
En það, sem ég vil, er að skilja þau Ólaf fyrir fullt og allt, því að hann hata ég.
Ég vil gjöra hana fráhverfa honum og helzt koma honum sem lengst í burt frá biskupi og Skálholti."
"Þá er hefnd þín nokkuð óákveðin, og eini vegurinn fyrir þig er að kynna þér hina egypsku speki, þá geturðu gjört honum, hvað sem þú vilt." Daði hugsaði sig um, honum gjörði bæði að sárna og klæja, en hefndargirnin sigraði allar efasemdir, og hann lét undan.
Nú var dregið fram stórt, ljósleitt skrín, er Illugi átti, fullt af tómum skræðum með rúnaletri, og vöktu þeir í kirkjuloftinu marga eina nótt yfir skruddum sínum.
Liðu svo fram stundir.
Skólakennararnir fóru að taka eftir einhverjum dularfullum samdrætti meðal pilta, og jafnvel sumir af staðarmönnum heyrðu á nóttum eitthvert brauk í kirkjunni og sáu ljósan loga þar, en þorðu ekki að hafa orð á sakir hjátrúar.
