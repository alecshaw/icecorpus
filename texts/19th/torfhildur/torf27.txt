Ljós brann í stofu biskups, og sá Ólafur, að hann sat einsamall við borð og ritaði.
"Ég skal segja honum allt," hugsaði Ólafur og gekk inn.
Biskup hélt áfram að skrifa og tók ekki eftir, að hurðinni var lokið upp.
"En er ég ekki níðingur?" hugsaði Ólafur með sjálfum sér.
"Hér stend ég sem rógberi, og hver veit hverjar afleiðingarnar verða, ef ég segi frá? Vera má, að biskup setji þá undir brennudóm í reiði sinni, og þetta er, ef til vill, augnablikshrösun.
Ég skal þegja."
Hann bjó sig til að ganga aftur út, en í því kom biskup á hann auga.
"Hvað vilt þú, Ólafur, og hví ertu svo fölur?" segir biskup.
Ólafi varð fyrst orðfátt, en sagði svo, að hann hefði villzt á hurðum og bað biskup fyrirgefningar, að hann gjörði honum ónæði og gekk út.
"Einungis að þú hafir ekkert illt fyrir stafni," tautaði biskup og fór aftur að rita.
"Hafirðu dirfzku að segja nokkurt orð um spjaldið við biskup, þá ertu glataður maður," sagði Daði, sem mætti Ólafi.
"Ekki hræðist ég þig, þó að þú getir skelkað hjartveikt kvenfólk," sagði Ólafur og gekk leiðar sinnar.
"Hvað gekk að Ólafi?" spurði biskup Daða, sem kom inn.
"Hann stóð hér fölur sem nár."
"Sagði hann yður ekkert, herra?" spurði Daði.
"Nei," sagði biskup, og lagði frá sér pennann.
"Hvað er um að vera? Segðu það fljótt."
"Ólafur hefur látið galdrastafi undir kodda Vilborgar, líklega til þess með því að vinna ást hennar.
Og þar af mun svefnleysi hennar stafa.
Hér eru stafirnir," sagði Daði og lagði eikarspjaldið á borðið.
Biskup spratt upp fokreiður og sagði: "Burt með djöful þennan."
"Herra," sagði Daði, "ég hef margt að segja yður, sem yður er nauðsynlegt að vita.
En því verðið þér líka að lofa mér að láta ekki reiði yðar bitna opinberlega á Ólafi.
Hann hefur ætlað að varpa sér fyrir fætur yðar áðan, en hefur vantað kjark."
"Svo mun verið hafa, og segðu mér nú afdráttarlaust allt, ég skal ekki láta þín getið."
