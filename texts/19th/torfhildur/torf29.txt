Allur skarinn var kallaður í kórinn.
Þar stóðu þeir skriftir til dags í allra þessara votta viðurvist.
Afdrifin urðu, að þrettán reyndust sekir og voru gjörðir skólarækir, og þar á meðal var Illugi.
Hann var kennari hinna og þar af leiðandi hinn sekasti.
Allir skyldu þeir rýma skólann um veturinn og líða þunga refsing áður.
Hinum öðrum voru gefnar upp sakir, bæði sakir æsku og annarra gildra ástæðna.
Meðal þeirra var Daði, en Ólafur komst aldrei inn í málið.
Illugi flýði á móðurarma Sæmundar þess, sem áður er getið í veizlunni.
Hann var góður vinur Illuga og bjó nú sem ókvæntur stúdent í tvíbýli við prestinn á Torfastöðum og vegnaði vel.
Það var hinn sama dag, að allir þessir þrettán villingar riðu úr hlaðinu í Skálholti.
Biskup gekk í þungu skapi til og frá um kirkjugólfið.
"Hversu illur hirðir er ég," hugsaði hann, "að missa þrettán sauði í einu." Þessi hugsun varð honum of þungbær, honum fannst kirkjan verða sér of þröng, og hann reikaði út í kirkjugarðinn.
Sá hann þá, að Ólafur Gíslason horfði kalt og rólega á eftir burtfarendum.
Biskup hvessti á hann augun stundarkorn og sagði svo: "En hver ert þú?"
Ólafur sneri sér við og svaraði með hægð:
"Ég er hégómi, hismi og mold,
ég er hey til að kastast á bál."
"Það er satt," sagði biskup.
"En ég er meira, herra," mælti Ólafur:
"Ég er musteri ágætt á fold,
ég er neisti af Guðs lifandi sál."
Biskup hristi þegjandi höfuðið og gekk burt.
"Hver finnur botn í þessum manni?" hugsaði hann.
"Kuldi, kæruleysi, blíða og viðkvæmni skiptist hvað á við annað.
Í sannleika, ég freistast til að halda, að hann sé sýkn.
