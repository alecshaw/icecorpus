"Já,
og það í meira lagi.
Ég hef nærri því ekki gjört annað í allan dag en kaupa jarðir og telja út peninga.
Ég hef keypt sex jarðir.
Viltu heyra hvað þær heita?"
"Æ, nei, góði, hlífðu mér við því," greip frúin fram í.
"Ég keypti líka í dag jörð handa þér, ef þú lifir mig," hélt biskup áfram.
"Ég sé, að þú ætlar að fæla mig út með þessu tali,
þú veizt, hvað mér fellur illa, þegar þú ert að ráðstafa eftir þig," sagði frúin
og andvarpaði þungt.
Hann þrýsti henni upp að brjósti sér
og sagði: "Allir hyggnir menn ráðstafa húsi sínu.
Æ, því verr," sagði hann síðan í lægri róm,
"lífið er stuttur draumur.
Ragnheiður mín, komdu upp á hnéð á mér, eins og þú ert vön.
Mamma er ekki svo þung, að ég ekki valdi ykkur báðum."
Ragnheiður klifraði upp í fangið á föður sínum,
en Halldór litli stóð þegjandi
og horfði á.
"Dóri minn," sagði nú biskup,
"þú ert alltaf svo stilltur og góður drengur,
einungis að þú verðir líka gáfaður piltur, svo að pabbi og mamma geti haft gleði af þér.
Ragnheiður les miklu betur en þú,
hún er líka ári eldri."
"En ég er nærri því búin að gleyma erindinu," sagði frúin
"og hví skyldi það ekki, þegar þú ferð að tala um dauðann?"
"Hann kemur þó ekki fyrr fyrir það, þó að við tölum um hann.
En hvert var erindi þitt?" spurði biskup.
"Helga í Bræðratungu lét segja mér, að annað kvöld mættum við eiga von á höfuðsmanni að norðan."
"Og hvaðan hefur hún þær fréttir?"
"Eftir ferðamönnum, sem skildu við höfuðsmann fyrir ofan Þingvöll.
Hafði hann ætlað að ná hingað annað kveld."
"Þá verð ég að gjöra sveitarmönnum aðvart," mælti biskup, "því að marga langar til að sjá höfuðsmanninn,
og svo vildi ég líka, að viðtakan yrði sem slíkum gesti sómir."
Eftir þessa samræðu gekk frúin og börn þeirra út.
Biskup fylgdi þeim til dyra,
lokaði síðan aftur dyrunum
og gekk um gólf.
Nýlega var hann rétt í Paradís ánægjunnar í örmum ástúðlegrar konu,
átti velgefin og mannvænleg börn.
Það var nú unun hans að búa vel í haginn fyrir þessi börn sín,
og hann sáði daglega einhverju frækorni, sem gróa átti síðar hamingjusamlega á götu þeirra.
