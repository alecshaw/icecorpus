Maðurinn sáir, en guð gefur ávöxtinn, segir ritningin.
Maðurinn er skyldugur að sá góðu sæði, vilji hann vænta góðrar uppskeru, og Brynjólfur hugðist einnig gjöra það.
En þeir njóta ekki ævinlega uppskerunnar, sem það er ætlað.
12. kafli
Nú víkur sögunni til Jóns Árnasonar, þess sem biskup synjaði jarðarkaupsins.
Hann reið þegar af stað, er biskup opnaði fyrir honum dyrnar og nam ekki staðar fyrr en hann steig af baki við prestssetrið Torfastaði.
Hann heimti þegar Illuga á tal.
"Ég hef dyggilega haldið loforð mitt," sagði hann við hann, "ég hef neitað öllum kostaboðum biskups, heldur en gjöra uppskátt, hverjum parturinn er veðsettur."
"Þú hefur þá aðeins haldið gefið loforð," sagði Illugi, "og er það ei þakkar vert, þótt mér komi það vel.
Biskup má eigi vita, að ég hafi peningaráð.
Hann kallar þá til skuldar við mig fyrir skólaveruna góðu.
Því hótaði hann mér, þegar ég var rekinn burtu.
En þú mátt selja biskupi jarðarhundruðin, fái ég útgreidda peninga mína með rentum og renturentum, og þú lætur mín ekki getið, það er annað skilyrðið."
"Ég geng að því," segir bóndi, "því að ég neyðist til að selja vegna drengsins míns, mig langar svo mjög til að láta hann læra í skóla.
Þótt hann sé ennþá ungur, þá er þó námið sjaldan of snemma byrjað."
"Mig varðar ekkert um, hvað knýr þig til sölunnar, ég vil einungis hafa peningana mína og engar refjar," sagði Illugi og skellti í lás.
Daginn eftir sjáum vér biskup sitja aleinan í skrifstofu sinni og endurrita skjal eitt gamalt, er lá frammi fyrir honum á borðinu.
Átti hann allerfitt með að uppgötva hina daufu og næstum máðu stafi á bókfellinu.
Allt í einu lukust upp dyrnar, og inn kom maður, gjörvilegur og fríður sýnum.
Hann nam staðar við dyrnar, er hann sá, að biskup var í önnum.
"Hvað vilt þú, Daði?" sagði biskup og leit við.
"Hér er maður, herra, sem biður yður að veita sér áheyrn," sagði Daði auðmjúkur.
"Láttu hann koma inn," sagði biskup og hélt áfram að skrifa.
Daði gekk út, en inn kom maður, lítill vexti, larfalega til fara og með skotthúfu sína í hendinni.
Það var Jón bóndi, sá er var þar kveldinu áður.
