Biskup spratt upp reiðilegur og mælti:
"Hvað viltu aftur á fund minn, Jón?"
"Ég ætlaði, herra, að afgjöra um jarðakaupin, því að nú eru þær skorður úr vegi, sem í gær hömluðu mér frá að selja," sagði maðurinn með skjálfandi röddu.
"En nú eru aðrar nýjar komnar í veginn," sagði biskup, "ég vil öldungis ekki eiga jörðina.
Sá, sem ekki vill, þegar hann má, fær ekki þegar vill."
"En herra, ég gat ekki annað," sagði maðurinn.
"Og ég get heldur ekki með neinu móti keypt hundruðin, því að ég vil það ekki," og hann lauk síðan eins og daginn áður upp hurðinni fyrir Jóni, settist síðan aftur niður og fór að skrifa, en maðurinn reikaði út í garðinn og grét.
"Hví berðu þig svona illa, Jón minn Árnason?" sagði Staðar-Sveinn gamli, sem kom að í því.
"Nokkrir munu kalla mig gráta af brekum einum, karl minn," sagði Jón, "en kennir hver sín, þótt klækjóttur sé.
Mig langar svo mikið til að koma honum Nonna mínum í skóla.
Afi hans var prestur, og ég vildi ekki láta hann kafna undir nafni, en efnin eru engin."
"Hefurðu beðið biskup ásjár?" spurði Sveinn gamli.
"Ójá, ég bað hann að kaupa af mér jörðina, sem ég á, en hann rak mig út."
"Ó, harður er hann sauðurinn," sagði Sveinn gamli, "en betur, að ég nú gæti launað þér liðveizluna, er þú veittir mér forðum.
Ég ætla að finna Daða Halldórsson að máli.
Tillögur hans mega mikils við biskup." Jón huggaðist lítið, en gamli Sveinn gekk til Daða og sagði honum frá vandræðum Jóns.
"Hví grætur þú, maður?" spurði Daði Halldórsson, sem litlu síðar kom þar að.
"Af því að biskup vill ekki kaupa af mér partinn minn í Dvergasteini, en ég þarf að koma Jóni syni mínum í skóla, og svo er Illugi Bjarnason jafnan að krefja mig um skuld."
Daði hugsaði með sjálfum sér: "Ef ég get komið piltinum í frískóla hjá biskupi, þá fæ ég jörðina fyrir ekki neitt, eins og Sveinn gamli sagði.
Skuldina við Illuga get ég tekið upp á mig, ég mun komast létt út af henni.
Það er bezt að grípa gæsina, meðan hún gefst.
Heyrðu, Jón minn," sagði nú Daði hátt, "ég skal á mánudaginn eiga kaup við þig heima hjá Illuga.
Hittu mig þar þá."
Bóndi leit undrandi til hans, eins og hann vildi spyrja: "Hvaða kaup skyldir þú geta átt við mig? Ég er vissulega of fátækur til þess, að slíkur herra sem þú ert finni nokkuð nýtilegt hjá mér." Samt lofaði hann að mæta þar.
Daði gekk þar að, sem tvö börn léku sér úti í garðinum.
