Stúlkan var á að geta um níu ára gömul, með mikið og bjart hár, með dökk, skarpleg augu, og tíguleg á svip.
Pilturinn var á að gizka átta vetra, dökkur á hár, blíður og stillilegur.
Þetta voru þau Halldór og Ragnheiður, börn meistara Brynjólfs.
Þau hentu knetti á milli sín og höfðu mikið gaman af að grípa hann á lofti.
"Nú er ég búinn að ná knettinum fjórum sinnum hvað eftir annað, en þú aldrei," sagði drengurinn við systur sína, um leið og hann kastaði honum til hennar í fimmta skipti.
Þessa eggjun stóðst ekki Ragnheiður, og þegar knötturinn flaug yfir höfuð henni, greip hún báðum höndum eftir honum, svo ófimlega, að hún datt endilöng aftur á bak og missti hans.
"Stattu upp, og vertu glöð, ég skal grípa hann fyrir þig," sagði Daði Halldórsson, sem kom að í þessu.
Hann tók knöttinn og kastaði honum á vanga Halldórs svo fast, að drengurinn fór að gráta.
"Mikið óbermi ertu, Daði, að meiða svona barnið," hrópaði Ólafur Gíslason að baki honum með drynjandi rödd.
"Ég skal hefna fyrir þig, Dóri minn," sagði hann um leið og hann þreif knöttinn báðum höndum og varpaði honum svo fast á enni Daða, að sprakk fyrir.
Þessu reiddist Daði og rauk á hann, komu þá nokkrir piltar að, til að skilja þá.
Ragnheiður hafði nú fengið nóg af leiknum, og ætlaði hún inn til móður sinnar, en þá varð Jón bóndi á vegi hennar, og sá hún, að hann var mjög hnugginn.
"Hví liggur svo illa á þér?" spurði hún og hvessti á ókunna manninn stóru, dökku augun sín.
"Það liggur illa á mér, barnið mitt," sagði maðurinn, "af því að hann faðir þinn vill ekki kaupa af mér partinn, sem ég á í Dvergasteini.
Ég á dreng, sem er lítið stærri en þú og sem langar til að læra eitthvað fallegt, og þess vegna vil ég selja hann."
"Ég skal biðja hann pabba að kaupa jörðina," sagði Ragnheiður og hljóp frá honum.
"Ó, að faðir þinn væri eins hjartagóður og viðkvæmur og þú ert, barnið mitt.
Þá mundu ekki eins margir ganga andvarpandi frá garði hans," sagði maðurinn í hjarta sínu, þótt hann ekki talaði það hátt.
"Hví ferðu svo geyst, barn?" sagði biskup, er Ragnheiður litla vatt sér inn úr dyrunum og í fangið á föður sínum.
"Þú varst nærri búin að velta um koll fyrir mér blekbyttunni með ofboðinu.
Hef ég ekki sagt þér að vera hæg og kurteis.
Það er ljótt, þegar stúlkur eru ókvenlegar.
Viltu muna það framvegis?"
"Ég ætla að biðja þig, góði pabbi, að kaupa Dvergastein af vesalings manninum hérna úti.
Mér sýndist hann vera að gráta," sagði Ragnheiður niðurlút, því að hún hafði misst kjarkinn við átölur föður síns.
