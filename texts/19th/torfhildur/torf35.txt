"Þú átt aldrei að biðja neinna hégómlegra bæna, barn," sagði biskup.
"Ég hef neitað manninum um að kaupa jörðina, og heldurðu, að ég hafi ekki mínar ástæður fyrir því?"
Við þessi orð flaug sorgarský yfir hið glaða og fagra andlit Ragnheiðar.
Hún renndi sér niður á gólfið og gekk út eins niðurlút og hrygg og hún hafði hoppað inn vonglöð og ánægð yfir að geta bráðum unnið gott verk og huggað vesalings manninn, er hún kenndi svo mjög í brjósti um.
Vesalings barn, hvort mun þig í sakleysi þínu hafa dreymt inn í þá daga, sem síðar áttu þér að mæta, þótt enn lægju langt í burtu?
Jafnvel þótt Brynjólfur biskup væri fastlyndur maður og lítt sveigjanlegur, þegar því var að skipta, komst hann þó við í hjarta sínu við bæn barnsins, og þó honum ekki dytti í hug að veita hana, sagði samvizkan, þessi árvakra guðs rödd í manninum, að hann gjörði ekki rétt.
En hin kalda rödd sjáifsþóttans talaði hærra og sagði: "Mun heimurinn geta borið virðingu fyrir því yfirvaldi, sem játar og neitar sama hlut í sama augnabliki, og ekki þarf nema eitt tár eða átakanlegt orð til að snúa því á hvern veg sem er? Nei, það sem ég hef sagt, það stendur."
En máltækið segir: Nokkuð ber jafnan til alls.
Mundi Dvergasteinn síðar hafa fallið í þann hlut, sem hann féll, hefði biskup í þetta sinn gefið gaum að bænum dóttur sinnar? Það er vandi að segja.
Tíminn málar hendingarnar á yfirborð sitt.
Þar standa þær fyrir allra augum, að svo miklu leyti sem þær eru sjáanlegar, en hvað þar hefði staðið, hefði svona eða öðruvísi farið, getur ekkert mannlegt hyggjuvit leyst úr.
Biskup gekk um gólf, niðursokkinn í hugsanir sínar, þegar háreisti sveinanna úti í garðinum vakti eftirtekt hans.
Hann leit út um gluggann og sá, að Ólafur, útlærður stúdentinn, og Daði Halldórsson voru í handalögmáli, og hafði Daði báðar hendur í hári Ólafs.
Þessa sjón stóðst biskup ekki, en fór út.
Hann gekk ofur rólega fram með annarri hlið skíðgarðsins, svo að þeir piltar sáu hann ekki.
Án þess að hann ætlaði sér að hlusta á orðarskipti þeirra, heyrði hann, að Ólafur sagði:
"Þú ætlar þér vafalaust að mægjast við biskupinn, ekkert minna.
Það er skaði, að Ragnheiður er ekki nema níu ára gömul.
Þú gjörir að minnsta kosti þitt til.
Þú hangir utan í barninu, þegar biskup er ekki nálægur, en fyrir honum skríðurðu í duftinu." Biskup leit til Ólafs reiðilega, en sagði með harðri, en hátíðlegri röddu:
"Þú ferð inn í herbergi þitt, Ólafur, og bíður þar, unz við finnumst.
Og þú, Daði, mætir inn á skrifstofu minni samstundis." Við þetta varð dauðaþögn, og hver fór þangað, sem honum var boðið.
Biskup sjálfur lokaði dyrunum á eftir Ólafi og gekk svo til skrifstofunnar að hitta Daða.
"Hvernig byrjaði ófriðurinn?" spurði biskup og nam staðar frammi fyrir Daða, sem alls enga hræðslu var að sjá á.
Daði sagði honum frá knattleik þeirra systkinanna, og hversu hann rétt í gamni hafði hlaupið undir bagga með Ragnheiði.
