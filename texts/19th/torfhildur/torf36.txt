Þá hefði Ólafur komið út úr kvennabaðstofu og varpað knettinum á enni sér svo óþyrmilega, sem hann sjálfur bæri vott um.
Nú voru sjónarvottar til kallaðir og síðast börnin, og bar öllum saman.
Biskup kvað upp dóminn svohljóðandi: Daði skyldi bera vatn í eldaskála til jafnlengdar næsta dag, börnin skyldu vera daginn eftir í herbergjum sínum og hvorki ganga í kirkju né vera á mannamótum, en dóm Ólafs heyrði enginn.
Biskup gekk einn inn til hans, lokaði dyrunum á eftir sér og sagði:
"Ólafur!"
"Hér er ég, herra," sagði Ólafur og sneri sér hægt frá glugganum.
Hann hafði horft á Daða, þar sem hann gekk sneyptur og niðurlútur til eldaskála, að taka við embættinu.
"Fyrirverður þú þig ekki fyrir að vera settur í varðhald eins og einhver óknyttaseggur?" sagði biskup og leit reiðilega til hans.
"Ég hef ekki unnið til þeirrar hegningar, herra.
Ég ætlaði einungis að hjálpa Halldóri litla.
Það var allt mitt brot."
"Ég veit helzt til of margt um þig.
Þér er ekki til neins að vera að afsaka þig.
Þú hefur svívirt menntun þína, þú hefur svívirt bæði þig og mig, svo að þú ert óhæfilegur til að ganga í þá stöðu, sem ég ætlaði þér."
"Með hverju hef ég svívirt yður, herra?" stamaði Ólafur fram náfölur.
"Þykistu ekki muna, hvaða orð þú hafðir við Daða um dóttur mína?" sagði biskup fast, en stillilega, og með svo geigvænlegu augnaráði, að Ólafur hrökk undan og varð að styðjast upp við gluggakistuna.
"Kunnir þú ekki að skammast þín fyrir vanþakklæti þitt, á ég enga hegningu til að leggja á þig framar.
En nú ertu frjáls," sagði biskup og gekk út.
13. kafli
Daginn eftir var veður hið fegursta.
Skálholtsdómkirkja var nýreist, og ekkert sparað til að gjöra hana sem veglegasta.
Úti í garðinum, þar sem orrustan hafði verið háð daginn áður, sat ungmenni eitt, sem ekki hafði fyllt tvítugs aldur, og hélt á stækkunargleri í hendinni.
Hann skoðaði í gegnum það blóm og grös, er hann hafði safnað allt í kringum sig.
Hann aðgætti nákvæmlega hverja línu, hverja taug og hvern blómbikar, og mátti sjá, að hann var frá sér numinn af aðdáun yfir því, hve haglega allt var gjört.
Hinn ungi maður var Þórður, sonur Þorláks Hólabiskups, sem hafði komið kveldið áður að norðan með Bjelke höfuðsmanni.
