Hann var fríður sýnum og hið gervilegasta ungmenni.
Hann sat stundarkorn sokkinn niður í að skoða blóm sín.
Við glugga þar rétt uppi yfir sat Ragnheiður litla, dóttir biskups, og horfði ofan á náttúruskoðarann með mikilli forvitni.
Þegar minnst varði, leit Þórður upp til að skoða bygginguna og hefur líklega í huganum borið hana saman við bygginguna á Hólum.
Kom hann þá auga á Ragnheiði litlu uppi í glugganum.
"Ó, hvílík fegurð." hugsaði hann, "þetta er engilsmynd.
Skyldi það vera biskupsdóttirin?" Til þess að ganga úr skugga um það, kallaði hann til hennar og sagði:
"Ert þú Ragnheiður Brynjólfsdóttir?"
"Já," svaraði mærin.
"Komdu hérna ofan til mín, og ég skal sýna þér í stækkunarglerið mitt.
Blómin eru svo ljómandi falleg, þegar maður skoðar þau í gegnum það.
Í því sést líka margt, sem við sjáum ekki með berum augum."
"Ég má ekki fara út í dag," sagði Ragnheiður, "pabbi hefur bannað mér það."
"Ég skal þá leggja stigann þarna upp að glugganum og koma svo og sýna þér blómin," sagði Þórður.
Stiginn var fluttur, og Þórður sat í efstu riminni með blómahrúgu og stækkunargler sitt, en Ragnheiður leit í gegnum rúðuna, því að hún gat ekki opnað gluggann, og hafði hún mikið gaman af að skoða blómin í gegnum stækkunarglerið, þó að rúðan yrði að vera sem þröskuldur á milli.
"Ég ætla að koma inn til þín í dag, þegar pabbi þinn er með höfuðsmanninum.
Það er svo leiðinlegt fyrir þig að vera þarna ein í allan dag.
Þá geturðu sýnt mér öll gullin þín.
Þú átt víst mörg gull.
Er ekki svo?"
"Jú, ég á mörg, knött gylltan, þrjár brúður, sína á hverjum búningi, grænlenzkum, tyrkneskum og íslenzkum."
"En áttu engan dreng?" spurði Þórður.
"Nei, engan," svaraði hún.
"Þá skal ég senda þér trédreng, sem ég hef smíðað, þegar ég kem norður." Við þetta gladdist hún mjög, og þau voru þegar orðnir mestu mátar, án þess þó að mæla til vináttu með sér, eins og margir eldri gjöra.
Hjá börnum er það hjartað, en ekki varirnar, sem ræður mestu.
