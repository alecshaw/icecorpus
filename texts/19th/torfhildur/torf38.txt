Raunar var Þórður Þorláksson ekkert barn, 19 ára gamall, en hann var saklaust og blítt ungmenni, miklu nær æsku en fullorðins árum.
Ragnheiður hreif tilfinningar hans, og til þess að geta notið nokkurra sælla augnablika í félagsskap hennar, varð hann að hugsa og tala sem barn.
Ólafur stóð við gluggann á herbergi sínu búinn eins og stúdentum hæfði.
Hann hafði greitt sér og strokið sig, því að hvenær skyldi skarta, ef ekki þegar höfuðsmaður var kominn? Hann stóð þegjandi með spegilinn í hendi sér og virti nákvæmlega fyrir sér, hversu hver spjör færi.
"Æskumaðurinn rennur upp eins og vallarlilja," hugsaði hann og velti höfðinu á ýmsa vegu frammi fyrir skuggsjánni, til að fá fullkomna vissu um, að hann engan blett eða hrukku hefði.
Ef til vill hefur hann hugsað svo, að hann væri heldur laglegur maður, og að fáar í Skálholtssókn mundu neita sér, ef hann leitaði þar ráðahags.
Rétt í þessu varð honum litið út um gluggann á Daða Halldórsson, er rogaðist þar með vatnsskjólur sínar til eldaskála.
"Daði, þrjóturinn Daði," hrópaði hann.
"Ég skal reyna að hræra ofurlítið upp í hroka þínum." Að svo mæltu varpaði hann spegli, greiðu og því öðru, sem hann hafði handa á milli, frá sér og skundaði ofan vindingsstiga, alla krókaganga og tröppur eins og kólfi væri skotið og stóð svona uppstrokinn með hendur í vösum fyrir miðjum eldaskáladyrum, er Daði ætlaði inn með skjólurnar, og kvað með lágri rödd, því að rétt í því sá hann til biskups og höfuðsmanns:
Daði minn, Daði minn, hvað dugir þér,
að dramba hátt, hlæja dátt og hóta mér?
Þín er dýrðin, sem þú sér,
að sækja vatn og öskuker
og Steinku faðma fast að þér, fast að þér."
Daði beit á jaxlinn og bölvaði í hljóði.
Meira gat hann ekki, því að í því sá hann, að biskup og höfuðsmann bar þar að, og hafði hann naumlega sett frá sér skjólurnar, því að Ólafur varði honum inngöngu, þegar höfuðsmaður sagði:
"Séra Halldór í Hruna kvað vera hinn geðugasti maður, hann á mörg efnileg börn, trúi ég."
"Já, hann er mjög geðugur maður," mælti biskup, "þarna er einn sonur hans, Daði að nafni." Höfuðsmaður nam staðar og leit til Daða, sem breiddi sig sem bezt hann gat yfir vatnsföturnar, því að hann fyrirvarð sig fyrir auvirðilegan starfa sinn.
Það hefur líka fleirum viljað til, þótt óviturlegt sé.
"Það er snoturt ungmenni," sagði höfuðsmaður, "er hann í þjónustu yðar, herra biskup?" Daði hefði feginn viljað troða sér inn úr veggnum, hefði kostur verið á, og engin vinaraugu voru það, sem hann gaf Ólafi fyrir að hafa varnað sér inngöngu.
En Ólafur glotti um tönn yfir vandræðum Daða.
"Já, herra höfuðsmaður, hann hefur lengi verið í þjónustu minni og er nú við skólanám.
Ég ven sveina mína við ýmsa starfa."
"Það er rétt, ungir menn hafa gott af að vera heima í sem flestum störfum, er fyrir koma," sagði höfuðsmaður.
Síðan gengu þeir fyrir biskupsstofu og töluðust við.
