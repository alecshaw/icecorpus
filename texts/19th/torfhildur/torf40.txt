"Þeir eru í mínum augum ekki bauninni betri eða tignari en förukarla synir, nema hvað þeir eru betur klæddir og dramblátari, en það er þó næsta lítill kostur.
Og þú, Ranka mín, þú ert ekki hótinu betri en hún Steinka Sveinsdóttir, nema þú ert fallegri."
"Ég skal klaga þig fyrir honum pabba," sagði Ragnheiður.
"Gjörðu það, ef þú þorir.
Ætli honum þyki betra að heyra, að þú sitjir út í glugga á tali við pilta? Þú mættir þakka mér fyrir, ef ég þegi." Eftir það fór Daði burt, og hún sneri frá glugganum hrygg og reið yfir ósvífni hans.
Nú víkur sögunni inn í stofu til biskups og höfuðsmanns.
Þeir höfðu verið að yfirfara áætlunina um kirkjubygginguna og reikninga þar að lútandi.
"Það er víst, að byggingin er mikil," mælti höfuðsmaður, "enda verður kostnaðurinn mikill, um það lýkur.
Fjögur hundruð hundraða er meir en lítil upphæð, eftir því sem hér á landi gjörist."
"Já, ég vona, að hún verði líka veglegt hús," mælti biskup.
"En, herra höfuðsmaður, þókknast yður að lesa þetta?" mælti biskup ennfremur, þungur á svip og lagði fram á borðið stórt skjal.
Höfuðsmaður tók það og las hátt eftirfylgjandi greinar:
Að útvega gras til að ljúka upp öllum lásum.
"Hvers konar jurt er það?" spurði höfuðsmaður undrandi og leit framan í biskup, en hann hristi alvarlega höfuðið og svaraði engu.
Höfuðsmaður hélt áfram að lesa:
Að forða stórfiskum frá að granda.-
Að vita, hver frá sér stelur.-
Að smíða kvikasilfur.-
Að hafa sigur í öllum málum.-
Að stefna djöfli, Þór, Óðni og öllum vættum til heilla sér.-
"Já, já, minna má nú gagn gjöra, að hafa sigur í öllum málum.
Það væri líka fróðlegur lærdómur, eða hversu skal maður útvega sér óskastein? Hvar er hans að leita?" Höfuðsmaður leit spyrjandi til biskups.
Hann svaraði: "Eftir gömlum galdrakronikum á tindur einn að finnast á Vesturlandi.
Uppi á honum á tjörn ein að vera, og á sumardagsnóttina fyrstu eiga að synda þar alls konar náttúrusteinar.
Þeir, sem hafa versta náttúru, synda næst landi.
