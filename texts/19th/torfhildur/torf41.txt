Verður því sá, sem þá vill afla sér óskasteins, að hafa bát við höndina til að róa út á vatnið.
Þar kvað vera sá steinn, er óskasteinn nefnist.
Hafi maður þann stein undir tungurótum, á maður að vita alla hluti í jörð og á og geta óskað sér alls."
"Það er náttúrlegt, að slík gersemi liggi ekki á víðavangi", sagði höfuðsmaður brosandi og hélt áfram að lesa:
Móti stuldi er særður Hrímþurs og Grímþurs og allra trölla faðir með 29 galdrastöfum.-
"Já, já, hafast þessar vættir við hér uppi á Íslandi?" spurði höfuðsmaður.
"Svo lítur út fyrir," sagði biskup.
"Fornsögurnar tala víða um vætti í gljúfrum, sem liggi á gulli og gersemum og vinni mönnum og fénaði tjón, og er þessi átrúnaður eins konar leifar af heiðni eða endurminningar hinna fornu land- og gljúfravætta, sem dýrkaðar voru í heiðni.
En sem betur fer, er þó slík trú að deyja út, þó að ennþá ríki víða hjátrú, og mér liggur við að segja afguðadýrkun með ýmsu móti."
"Hver er eiginlega tilgangur greina þessara?" spurði höfuðsmaður, "og hver hefur samið þær?"
"Svo stendur á, herra höfuðsmaður," tók biskup til orða, "að allmargir af skólasveinum vorum fóru að halda leynilegar samkomur í kirkjunni á næturna.
Daði Halldórsson gjörði mér aðvart.
Ég lét rannsaka málið leynilega, því að undir opinberan brennudóm vildi ég ekki selja svo marga góðra manna syni.
Svo fór, að allt galdrabrugg þeirra varð uppvíst.
Höfuðlærdómsgreinarnar, sem hlutaðeigandi lærisveinar áttu að nema, voru 80, og lásuð þér áðan nokkrar þeirra.
Þeir skiptu sér niður í bekki, allt eftir námsgáfum, iðni og skilningi, rétt eins og gjört er í skólum nú á dögum, og aðal-þrekvirkið átti að vera að vekja upp draug, sem væri fullgildur til allra innanlands sendiferða."
"Þeir hafa hlotið að hafa einhvern rektor til að stjórna öllu," svaraði höfuðsmaður, "því að aumur er höfuðlaus her."
"Það höfðu þeir líka," sagði biskup, "sá sveinn var ættaður að vestan og heitir Illugi.
Mér var falinn hann á hendur af bezta vini mínum, Þórði presti í Hítardal.
Sökum þess hef ég ekki viljað gefa alþingi þann bófa í hendur.
Hann einn er frumkvöðull allrar þessarar óhæfu, en þess bið ég konung, eins og þér sjáið á fylgiskjali mínu, að aldrei eigi hann hér afturkvæmt til skólans."
"En hvað gagna þessi fræði þeim?" sagði höfuðsmaður ennfremur.
"Þau gagna þeim náttúrlega til einskis," sagði biskup, "nema til að tortíma sálu þeirra.
En það er skoðun fólks sums staðar á landi hér, að það sé öldungis ómissandi að vita jafnlangt nefi sínu, sem þeir svo nefna, eða að vera vel að sér í hinni egypzku speki, til þess að vera viðbúinn, ef aðrir leita á þá.
Þeir ætla með þessu að brynja sig gegn alls konar ofsóknum og aðköstum í lífinu, því að hlekkist kú eða hesti á, að ég ekki tali um, verði maður bráðkvaddur eða deyi voveiflega á einhvern hátt, þá er svo sem auðvitað, hvaðan aldan er risin.
