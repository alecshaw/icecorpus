Þeir óttast og dýrka djöfulinn meira eða jafnframt höfundi allra hluta, eins og tvö jafnsterk öfl séu til, sem berjist sín á milli eða öllu heldur starfi samhliða.
Svona gengur það á þessum síðustu og verstu tímum."
"Þessu lík djöflatrú er líka mjög útbreidd í Danmörku og víðar á Norðurlöndum," mælti höfuðsmaður.
"En ætlið þér þá, herra biskup, að slíkir myrkra-andar eigi sér stað, eða hrærist sjáanlega í vorum sjóndeildarhring? Sumir halda, að það geti komið fyrir undir ýmsum atvikum, sem oss eru óskiljanleg, og bera fyrir sig sjón Sáls konungs og verk ýmissa töframanna í ritningunni."
"Ég held," kvað biskup, "að þjóðtrúin sé sú olía, sem þessir draugar og djöflar alast á, og þar sem hrein og örugg trú á drottin er annars vegar, orka þeir öldungis ekkert, eins og þegar töframenn Egyptalands fóru halloka fyrir þeim Móses og Aroni, og urðu sjálfir undirorpnir kýlum og kaunum eins og hinir aðrir, og eins og postular drottins buðu spásagnaranda hins illa að víkja frá konu þeirri, er elti þá.
Þjóðtrúin er olía sú, sem drýpur á möndul þessara djöfullegu hjóla, til þess að þau séu í sífelldri, starfandi hræringu til ills," sagði biskup og andvarpaði.
Síðan rétti hann að höfuðsmanni stórt skjal og bað hann lesa.
Það var viðlagsskjal, er biskup sjálfur hafði ritað til konungs.
Þar sagði hann skýrt og skorinort frá broti skólasveina og bað þeim uppreisnar.
Kvað þá meir hafa ratað í þetta af vangá og vondra eftirdæmum en ásetnings-illvilja o. s. frv.
Bréfið bar ljósan vott um sannleiksást og hreinskilni, en þó jafnframt um réttlæti og strangleika biskups.
Höfuðsmaður las bréfið með athygli, rétti það síðan aftur að biskupi og sagði: "Þér eruð góður hirðir."
"Það vildi ég vera," sagði biskup.
"Andinn er reiðubúinn, en holdið er veikt."
"Viljið þér, herra höfuðsmaður, bera þessa frávilltu sauði á bænarörmum fram við konung vorn í haust, er þér farið utan?"
"Það skal ég gjarnan gjöra," sagði höfuðsmaður.
"Þá er skjalið hérna," sagði biskup og rétti það aftur að honum.
Höfuðsmaður braut það saman, lagði það niður í bréfatösku sína og sagði svo, eftir nokkra þögn: "Þetta eru undarlegir hlutir.
Hversu margt er allt í kringum oss, sem vér skiljum ekki? Hversu undarlega slapp Guðmundur Andrésson út úr Bláturni í fyrra? Hvernig skyldi það hafa getað verið, að hann hafi dottið þar úr glugganum með sterkum járngrindum fyrir, og þó nú hefði svo verið, hversu skyldi hann þá hafa getað komið lifandi og ómeiddur niður á steinhellurnar þar fyrir neðan, - ofan alla þá hæð? Um nokkra mögulega útgöngu um dyrnar var ekki að tala.
Það er þá eftir þessu þjóðtrúin, sem viðheldur og elur þetta eitthvað?"
"Já, það er mín skoðun," svaraði biskup, "og ég vona, að hjátrú þessi eigi sér ekki langan aldur.
Hinar upprennandi kynslóðir munu taka hinum eldri fram að þekking, og villan þá gjöreyðast.
Þá mun galdur ekki þekkjast nema að nafninu til, sem enginn gjörir þá annað en hæðast að og fyrirlíta."
"Þér spáið vel, herra biskup, en hverju spáið þér þá um, hvernig takist með vegabætur þær og brúargjörðir, sem konungur sendi alþingi bréf um í fyrra?"
"Illa," sagði biskup.
