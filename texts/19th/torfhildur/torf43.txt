"Ekki þar fyrir, að næg er þörf fyrir slíkt á landi hér."
"Hvers vegna þá?" spurði höfuðsmaður.
"Það er fyrst og fremst peningaleysi, sem hamlar," sagði biskup, "og svo ógeð og andstyggð landsmanna á öllum nýbreytingum.
Jafnvel sumir mundu kenna slíkum nýmælum um hverja þá landplágu, sem kynni að bera að höndum, eftir að eitthvert slíkt nývirki væri unnið.
Þeir halda, eins og þingheimur forðum, að goðin reiðist hinum nýja sið."
"Eru landsmenn þá ennþá heiðnir?" spurði höfuðsmaður.
"Ekki heiðnir, þeir eru þvert á móti að vissu leyti mjög trúræknir, en þegar heiðni lagðist niður, hafa ýmsar kreddur orðið eftir í þjóðtrúnni, sem kennimenn þeirra tíma hafa annað hvort ekki verið færir um að útrýma, eða ekki kært sig um það.
Ég á við þessa forynju- og vættatrú, sem ríkir svo mjög meðal landsmanna.
Þeir halda, að vættirnar hafist við hér og hvar í tjörnum, klettum, hömrum o. s. frv.
Þessi gömlu óðul þeirra mega ekki snertast, þótt líf manns liggi við.
Annars verða vættirnir reiðar og vinna mönnum og skepnum tjón.
Séu það tjarnir grasi vaxnar, fellir búandi fyrr bjargræðisgrip sinn en hann noti sér þvílíkt gras."
"Hafið þér, herra biskup, séð slíkar álfastöðvar?" spurði höfuðsmaður.
"Já, margoft," kvað biskup.
"Það hefur jafnvel borið við á vísitazíuferðum, að hinir og aðrir hafa í bezta skyni varað mig við að reisa tjöld mín, þar sem slík hjátrú lá á."
"Og hafið þér þá hlýtt viðvörunum þeim?" spurði höfuðsmaður.
"Ekki nema þegar þær hafa verið ferðaáætlun minni samhljóða," sagði biskup.
"Hefur yður þá aldrei orðið hált á óhlýðni yðar?" spurði höfuðsmaður.
"Svo sögðu sveinar mínir," mælti biskup.
"Einhverju sinni áði ég í slíkri álfabrekku móti góðra manna ráði.
Féll hesturinn þá undir mér, er ég var kominn yfir Fagradalsskarð, svo að hægri hönd mín vatzt um liðinn, og ég lá hálfa aðra viku í Berunesi, þar til verkinn dró úr."
"Þessir ósýnilegu landsbúar gjalda víst ekki konungi sínum skatt," sagði höfuðsmaður og hló.
"Það er minna um það," sagði biskup og hló sömuleiðis, "enda hafa þeir líklega áskilið sér lönd sín laus við alla þegnskyldu, áður en landið kom undir konung.
Þeir halda síðan rétti sínum betur en landsmenn sjálfir hafa gjört."
Í sama bili gullu hátt við kirkjuklukkurnar, og minntu allar á helgi sunnudagsins.
