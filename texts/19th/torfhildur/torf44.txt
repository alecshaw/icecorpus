Hópar af kirkjugestum streymdu að úr öllum áttum, því að kveldinu áður var fólki gjört viðvart, að höfuðsmaður sæti messuna þann dag.
Hver, sem gat, reið því til kirkjunnar, börn og gamalmenni, hvað þá aðrir.
Allir vildu sjá höfuðsmann landsins í hinum gullsaumuðu, dönsku einkennisfötum, með korða við hlið og krossa á brjósti.
Slíkt bar sjaldan fyrir augu almúgans.
Biskup var að vísu skrúðbúinn, er hann vígði presta, en ekki þannig, og alls engan korða bar hann, enda er drottins kirkja heldur ekki neinn vígvöllur veraldlegrar sigurdýrðar, og þurfti því ekki korðans við.
Mennirnir hafa nægan tíma til að dást að hinum glæstu hjörtum og tign eigandans annars staðar en í guðs helgidómi, einmitt þar sem maðurinn á að leggja niður sína rotnu dýrð.
Eins og goðin forðum svifu létt og ljómaskreytt um hina himinbláu Bifröst, þannig sveif nú tignarskari Skálholts með biskup og höfuðsmann í broddi fylkingar, ekki um hæðahvolfin heldur á jörðu niðri, því að hér er manna-, en ekki goðaför.
Bæði karlar og konur difu sér upp undir predikunarstólnum eins og svanir af sundi.
Þar enduðu undirgöngin við háar tröppur, er lágu upp í kirkjuna.
Allir gengu til sæta sinna, frúin með hefðarkonur sínar inn í stúku sína, en biskup og höfuðsmaður tóku hvor sitt tignarsæti við altarishornin.
lotningin skein út úr andlitum allra.
Biskupsstóllinn var í fyrri daga eins konar jarlsdæmi, sem lægri klerkar og alþýða veittu nærri guðlega lotningu, jafnvel bein nokkur af gömlu, kaþólsku biskupunum voru lengi fram eftir öldum haldin heilög og tilbeðin, og víða um land voru ennþá sýnilegar menjar af krafti þeirra góðu manna, til dæmis brunnar, er þeir höfðu vígt, og fleira sem þá fékk lækningakraft.
Að sönnu var vatn þeirra nú ekki allra meina bót eins og á þeirri tíð, en heilnæmara var það þó heldur en annað vatn, enda höfðu þeir mjög hyggilega valið hreinar og tærar uppsprettur til slíkra hluta, sem jafnan hafa heilnæmar verkanir, þótt ekki komi vígsla til.
Nú var slík trú farin að falla í fyrnsku, að minnsta kosti átti ekkert slíkt heima hjá meistara Brynjólfi, en þó var hann engan veginn laus við trú á teikn, fyrirboða og þess konar smábendingar úr ímyndunarveröldinni, enda stóð trú sumra móðurfrænda hans í þá átt.
Til skamms tíma hafa einnig mörg smá hindurvitni loðað við jafnvel gáfaða og menntaða menn, því að menntunin gengur eins og allt í mannlífinu aðeins fet fyrir fet áfram, og því er ekki að búast við, að snillingar fyrri tíma standi frammi fyrir samtíðar- og seinni tíma mönnum sem alfullkomnar verur.
Það auðnast heldur ekki vorra tíma spekingum, sem vísindin hafa síðan í svo marga áratugi verið að ryðja veg.
Nei, þeir standa jafnmörgum göllum hlaðnir, þrátt fyrir hina vaxandi menntun, eins og hinir eldri án menntunar þessara tíma.
Báðum megin í kórnum stóðu söngmenn og reyndu ágæti barka sinna, svo vel sem kostur var á við svo hátíðlegt tækifæri.
Meðal þeirra voru þeir Ólafur stúdent Gíslason og Daði Halldórsson, sem báðir sungu forkunnarvel.
En svo undarlega vildi til, að andstæðingar þessir stóðu hér hvor við annars hlið.
Þegar Daði sá sér fært, gaf hann Ólafi svo tilfinnanleg olnbogaskot, sem afstaðan og þrengslin leyfðu, en Ólafur aftur á móti tvísteig og hagaði þá jafnan svo til, að jafnan urðu tær Daða undir fótum hans.
Þetta sá meistari Brynjólfur, þar sem hann sat við altarishornið, en hann sá ekki hnippingar Daða.
Hann gaf Ólafi því vísbendingu að dveljast það, sem eftir var messunnar, frammi í krókbekk.
Þar höfðust við eftir vanda förukarlar, utansveitarmenn og aðrir, er hvergi áttu sæti.
Bekkjarnautur þeirra skyldi nú Ólafur Gíslason vera og það vegna Daða Halldórssonar.
