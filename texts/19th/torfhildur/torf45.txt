Hvað var að setjast þar fyrir messu? Ekkert í samanburði við það að vera rekinn þangað í ónáð.
Ólafur fann glöggt þýðinguna, og það voru engin ástaraugu, sem þeir Daði og hann gáfu hvor öðrum, er Ólafur fór úr kórnum.
En biskup var jafnan siðavandur maður og hlífði engum lesti, í hvaða mynd, sem hann birtist, eða hver sem í hlut átti, og kenndu margir lærðir og leikir á því.
Sjálfur kappkostaði hann að ganga lýtalaus fram fyrir augsýn manna.
En að hve miklu leyti honum hefur heppnazt það, voru margbreyttar skoðanir um.
Messugjörðin fór fram á venjulegan hátt, og hélt prestur skörulega og gagnorða ræðu um tilgang lífsins, um hverfulleik þess og réttan undirbúning undir hið ókomna og endaði með blessunarorðum.
Þar eftir fór prestur aftur fyrir altarið.
En eins og gengur, girntust ekki allir hið sama.
Sumir voru komnir í þenna helga stað af forvitni, sumir af vana, aðrir af löngun eftir að fræða andann, og enn tveir elskendur til að innganga ævinlegan hjúskap.
Það var einn af stóls-landsetunum, sem hafði fundið, að það er ekki gott, að maðurinn sé einn.
Hann valdi sér konu eftir höfði og hjarta, og þau áttu nú í viðurvist safnaðarins að vígjast þann dag.
Brúðarbekkurinn með glitofinni ábreiðu var settur fram, hjónaefnin voru látin setjast á hann, og þau svo gefin saman.
Að því loknu blessaði prestur yfir þau og söfnuðinn.
söngmenn sungu útgöngusálminn, klukkum var hringt, og messugjörðin var úti.
Meðan hinir fullorðnu binda tryggðabönd úti í kirkjunni, bindur æskan þau á annan hátt heima á staðnum.
Ragnheiður sýndi Þórði Þorlákssyni öll gull sín og allar brúður sínar, en hann sýndi henni aftur í stækkunargleri sínu alls konar fagra hluti, sem hún dáðist að.
Áður en guðsþjónustugjörðin var úti, höfðu þau heitið að skrifa hvort öðru til.
Honum þótti bjarta hárið hennar fallegt.
Hún klippti þá stóran, hringaðan lokk framan úr höfðinu og gaf honum, gekk svo spéskorin hálft ár og fékk átölur fyrir hjá móður sinni, en henni sýndist hún mega nokkuð missa, og sá hárlokkur féll líka í góða jörð.
Fólkið var aftur komið úr kirkju.
Þegar biskup og gestir hans höfðu matazt, gengu þeir inn í skrifstofu og ræddust við um landsins gagn og nauðsynjar, um frjálsa verzlun o. s. frv.
Höfuðsmaður var mjög á móti henni og kvað hana auka sjálfræði og uppreisnaranda landsmanna.
Væri þeir nógu stæltir og óstýrilátir áður.
En biskup var á öðru máli og kvað landinu einskis verulegs frama auðið fyrr en hún fengist, en smátt og smátt hugði hann bezt að koma henni á.
Meðan þeir ræddu þetta, var kallað úti fyrir dyrunum með nokkuð dimmri rödd:
