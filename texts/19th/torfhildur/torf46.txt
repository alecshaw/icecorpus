"Ert það þú, Björn?" sagði biskup og opnaði dyrnar og sá brúðgumann standa frammi fyrir sér og hneigja sig.
Hann var prúðbúinn á stuttbuxum, hnepptum hátt upp á lær með sex silfurhnöppum, og í mosuðum sokkum.
Féllu bæði sokkar og buxur svo vel að fótleggjum, að mótaði fyrir liðamótum.
Maðurinn var þreklega vaxinn og kálfamikill.
Að ofan var hann í sortulitaðri, rauðbryddri síðtreyju, er hneppa mátti ofan úr gegn.
Féll hún vel að.
Brjóstadúkurinn var allur útprjónaður með rósum og hringum og hnepptur undir hönd og á öxl.
Svona búinn stóð brúðguminn frammi fyrir biskupi með skotthúfu sína í hendinni.
"Hvert er erindi þitt, Björn minn?" sagði biskup, því að hann var jafnan viðmótsþýður við landseta sína og þá aðra, er hann átti við að sælda, þegar þeir voru honum ekki of nærgöngulir.
"Ég ætla, herra, að bjóða yður í veizluna mína og honum herra Bjálka líka, ef hann vill koma," sagði bóndi.
Höfuðsmaður stóð álengdar og virti manninn fyrir sér sem vandlegast.
"Ég er vant við kominn, Björn minn.
Höfuðsmaðurinn er gestur minn, og get ég því ekki komið.
Ég óska ykkur beztu skemmtunar," sagði biskup og ætlaði að loka hurðinni.
En bóndi kvaðst vilja vita, hvort Bjálki ekki vildi þá koma.
Biskup brosti og gekk inn.
"Þetta var einkennilegur maður," sagði höfuðsmaður við biskup, er hann kom inn, "og ekki svo kjarklaus sýnist mér."
"Svo er," sagði biskup, "hann er einkennilegur, allveg hygginn í verklegum störfum, en kemur þó hálf einfeldningslega fram."
Höfuðsmaður brosti og sagði: "Ég hef stundum gaman af að virða fyrir mér fólk, enda þarf ég þess með.
Ég er hér útlendingur og hef í erfiðri stöðu að standa og er ekki vel fær í málinu.
Þér, biskup, sem þekkið hér svo vel til, skýrið þér mér frá skapferli nokkurra samverkamanna minna."
"Það er mér ofvaxinn vandi," kvað biskup, "því að maðurinn verður að bræðast í meira en einum eldi áður en hann er fullþekktur.
Svo margar hvatir og tilhneigingar, sem hann hefur til að bera, svo margar sams konar eldraunir verður hann að ganga í gegnum, áður en maður þekkir hann til fullnustu.
Þér, herra höfuðsmaður, eruð víst sjálfur miklu betri mannþekkjari en ég."
