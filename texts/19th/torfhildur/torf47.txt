"Af hverju ráðið þér það?"
"Af því, hvað þér veljið yður góða vini, t. d. herra Þorlák."
"Já, þar hafið þér rétt.
Herra Þorlákur er ágætismaður, hreinhjartað prúðmenni, sem elskar konunginn og fósturjörðina," sagði höfuðsmaður hrærður og mjakaði höfðinu ánægjulega niður á milli línfellinganna, sem héngu lauslega niður um brjóstið.
Í þessu drundi rödd bónda fyrir framan dyrnar: "Vill Bjálki þá ekki koma?"
"Ég var nærri búinn að gleyma, herra höfuðsmaður," sagði biskup, "að bóndi sá, er giftur var í dag, býður yðar að sitja veizlu sína í kvöld.
Hann stendur fyrir utan dyrnar og bíður eftir svari."
"Ætlið þér að fara, herra biskup?"
"Það er undir atvikum komið.
Reyndar sit ég sjaldan veizlur, mest sökum annríkis, en ég get brugðið vana."
"Ég hefði gaman af að fara," sagði höfuðsmaður, "og sitja einu sinni íslenzka bóndaveizlu.
Ég hef séð brúðkaupssiði ýmissa þjóða á ferðum mínum, og það er gaman að finna, hversu andi alþýðunnar speglar sig í þeim.
Er þá ekki bezt, að við förum?"
"Eins og þér viljið," svaraði biskup, "ég er til." Bónda var nú sögð koma þeirra biskups og höfuðsmanns og fleiri manna af staðnum, og fór hann glaður af stað með þau tíðindi.
Á biskupssetrinu gaf þessi veizluferð kvenfólkinu nóg að hugsa um.
Höfuðsmaður var gestur biskups, og var því blettur á heiðri hans, ef honum yrði ekki gjörð dvölin svo skemmtileg sem unnt var.
Sömuleiðis var það hneisa fyrir landið, ef höfuðsmaður bæri íslenzkum veizlum illa söguna meðal hærri stéttar manna erlendis, því að meðal þeirra var Brynjólfur biskup þekktur og virtur.
Voru því matreiðslukonur sendar til að undirbúa mat og annað, er þurfti.
Sömuleiðis var sent frá staðnum vín og áhöld.
"Þú ríður til veizlunnar með, Þórður minn," sagði biskup og klappaði á herðarnar á Þórði Þorlákssyni.
"Já, herra," svaraði Þórður stillt.
"Þú varst ekki í kirkjunni í dag?" spurði biskup ennfremur.
"Ég lék mér við börnin," sagði Þórður feiminn og vafði um leið hárlokk Ragnheiðar um fingur sér.
Biskup sá það og sagði brosandi: "Manstu, þegar þú rændir mig forðum höfuðfatinu heima á Hólum?"
"Nei, já, herra!"
