"Roðnaðu ekki af því.
Hver veit, nema við eigum eitthvað meira saman að sælda seinna? En komum nú af stað."
Síðan var riðið af stað til veizlunnar.
Þegar gestirnir voru komnir þangað, settust allir að veizlunni, og fór allt prýðilega fram.
"Þess bið ég alla," kvað höfuðsmaður, "að skemmta sér eins og þeim bezt þókknast, þótt ég sé hér, og breyta í engu siðum sínum, svo að ég geti hér af gjört mér í hugarlund, hvernig íslenzkar almúgaveizlur fara fram." Allir glöddust við orð höfuðsmanns, og tókst nú hin bezta skemmtun.
Skál brúðhjónanna var drukkin, og hljómuðu margar heillaríkar óskir frá hærri sem lægri.
Og þó að ekki hefði hrinið meira en tíundi hluti þeirra á brúðhjónunum, þá hefðu þau ekki staðið að baki Salomoni konungi að gæfu, en það er hvort tveggja, að ekki fylgir ævinlega hugur máli, enda virðist svo, sem óskirnar falli ekki ævinlega í góða jörð.
Brúðguminn kvað mikið gæfulega hafa tekizt til með veðrið, því að það yrði sannreynt, að hagurinn yrði sem dagurinn.
Væri þoka brúðkaupsdaginn, yrði hjónabandið meinlaust og gagnslaust, væri ofveður, yrði samlífið stirt, væri döggfall mikið, væri það órækt merki upp á marga afkomendur.
Svo hafði verið þennan morgun.
Þannig taldi hann upp grúa af gömlum bágbiljum um veður og margt annað.
Höfuðsmaður ritaði eftir sem mest hann mátti.
Kæmist hann í vandræði með að skilja, var skrifari hans til hjálpar, sem var íslenzkur, en Bjelke var sjálfur skarpur og lagði töluverða stund á málið, en við biskup og aðra lærða menn talaði hann dönsku og kryddaði hana ekki allsjaldan með latínu, eins og þá tíðkaðist, þegar um vísindaleg málefni var að ræða.
Biskup lagði fátt til og var auðsjáanlega minna hreykinn af þjóðtrú landsmanna en bóndi, sem oft sagði upp úr miðri ræðu: "Er það ekki svo, meistari Brynjólfur?"
Loksins fór höfuðsmaður að fá nóg af sögum bónda, sem bar óðar á en skilningur hans þoldi.
Hann sneri sér því að biskupi og sagði, um leið og hann virti fyrir sér vínstaup mikið, er stóð á háborðinu:
"Hér er þá kominn læknisguð Forn-Grikkja, Æskulap." Neðri hluti staupsins var nefnilega síðskeggjaður, eldri maður og studdist við höggormi vafinn staf.
"Ekki bjóst ég við að sjá slíkan grip í íslenzkri almúgaveizlu."
"Staupið gaf mér grískur ferðamaður, er ég þekkti í Kaupmannahöfn," mælti biskup.
"Hann hét Nikephorus, af ætt miðalda söguritaranna, ágætur og fluggáfaður maður," bætti biskup við, gramur með sjálfum sér yfir, að staupið skyldi þannig koma því upp, að munirnir væru úr biskups- en eigi bóndagarði.
Meðan þessari ræðu fór fram, höfðu yngri mennirnir skemmt sér við leiki í óæðri stofunni, fyrst við gamlan, aflagðan stígdans og svo við kappræður, sem þá tíðkuðust mjög, og var þá ekki ævinlega valinn góður málstaður.
Þvert á móti.
Sá, sem gat bezt varið einhvern löst fyrir árásum mótstöðumannsins, hann þótti vera góður vitsmunamaður.
Þannig urðu til nokkrar útgáfur af "vörn lyginnar" og fleirum þess konar ritum.
Úr þessu húsi var innangengt í veizluskálann, og mátti þaðan sjá inn um allt húsið, hvað hver tók sér fyrir hendur.
