Lenti þeim Daða og Ólafi helzt saman við þetta tækifæri, og varði hvor sitt mál framar með kappi en forsjá, eins og ungum og óreyndum mönnum er svo gjarnt til.
Höfðu margir, bæði karlar og konur, dregið sig í hópinn, og það roskið og ráðsett fólk.
Þangað gekk nú líka höfuðsmaður, hann var orðinn góðglaður af víni og búinn að fá nóg af rausi gamla Sveins.
Umtals- eða þrætuefni þeirra Ólafs og Daða var mannlífið - þetta mikla umtalsefni voldugra sem vesalla - þessi gáta, sem gengur óráðin frá einni öld til annarrar, það er að segja, óráðin af jarðnesku hyggjuviti.
Daði færði því allt til gildis, en Ólafur allt til ógildis, án efa báðir á móti sannfæringu sinni.
Ólafur horfði þá framan í Vilborgu.
Það voru jafnan hans mestu unaðarstundir, en Daði sá augu margra hvíla á mótstöðumanni sínum með velþókknun.
Það voru jafnan hans verstu stundir.
Ræðan fór að hitna á báðar hliðar, og þar eð þetta var efni, sem mátti sækja og verja fram í það endalausa, þá stakk höfuðsmaður upp á, að sá þeirra, sem væri færari, skyldi verja mál sitt í ljóðum, og helzt leika undir á hljóðfæri.
Skyldi þetta vera nokkurs konar sjónarleikur til umbreytingar.
Þess konar skemmtanir tíðkuðust þá mjög í öðrum löndum.
"Hver ykkar sveina vill þannig verja skoðanir sínar?" spurði höfuðsmaður og leit á víxl til þeirra Ólafs og Daða.
"Frá þeim leik gef ég mig, herra höfuðsmaður," sagði Daði óánægjulegur á svipinn.
"Ég vil reyna að gjöra eins og þér stunguð upp á, herra," sagði Ólafur, "þó að ég finni mig lítt færan til þess."
Þessari nýbreytni var tekið af öllum með fögnuði, og Ólafur fór þegar að búa undir leikinn, en Daði varð nauðugur viljugur að draga sig í hlé.
Eins og áður er áminnzt, var Ólafur fljóthagorður, og lék hann einnig mæta vel á fiðlu.
Hann hugsaði sér að hafa leikinn þannig: Sjálfur skyldi hann vera Bragi og sitja inn við vegg í brúðarhúsinu með gígju sína.
Nokkrar ungar konur, sem voru þar viðstaddar á skautbúningi sínum, skyldu vera gyðjur, og var græni möttullinn, hvíta skautið og allt kvensilfrið einkar hæfilegur gyðjubúningur.
Skyldi hver þeirra koma fram fyrir Braga, annað hvort sem dyggð eða ódyggð, og skyldi hann þá finna þeim öllum eitthvað til lasts.
Þetta átti hann að gjöra hinni fyrrnefndu áfellisræðu sinni til staðfestingar.
Ekki hlutaðist Ólafur til um það, hversu leikendur skiptu með sér hlutverkum að öðru leyti en því, að hann kvað Daða einkar hæfan til að leika Fávizkudísina, en þeirri uppástungu hans gaf enginn gaum nema Daði sjálfur, sem kinkaði til hans kollinum eins og vildi hann segja: "Ég skal muna þig."
