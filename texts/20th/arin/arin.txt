Kenn oss að telja daga vora, að vér megum öðlast viturt hjarta (Sálm. 90, 12).  
Vér notum almanakið til þess að telja dagana – einnig vora eigin daga. Án þeirrar hjálpar mundi oss ganga það illa, því að hver dagurinn er tíðast svo líkur þeim næsta. Tíminn líður, segjum vér, já eins og fljótið, sem ávalt streymir áfram. Í raun og veru er enginn tími til, nema stundin sem er að líða. Vér tölum um liðinn tíma og ókominn. En hvorugur er eiginlega til, því að annar  er dáinn, hinn óborinn. Allt er stöðug, óþrotleg hreyfing eða rás, og atburðirnir koma hver á eftir öðrum í þeirri rás, og að því leyti sem þeir koma við oss, við hug vorn og hjarta, við tilfinningar vorar, þrár og langanir, að því leyti marka þeir tímann fyrir oss. Og hreyfingin gerist, af því að einhver öfl eru sístarfandi. Vísarnir á klukkunni fara hringferð sína, af því að fjöðrin er undin upp eða af því að lóðin gera skyldu sína með því að toga í. Stjörnumerki himinsins marka tímann fyrir sams konar hreyfing eða stöðuga rás. Þegar vér tölum um vorn eigin aldur og um þá tilfinning, að vér færumst af bernskualdur yfir á æskuárin, og að æskan líði fljótt og efri árin færist yfir oss fyrr en varir, þá er sama um það að segja. Það er allt hreyfing, vöxtur, þroski, hnignun, - stöðug rás lífsins, eins og sírennandi fljót. Og hér rekum vér oss á einn af leyndardómum lífsins, sem vér oftast gleymum eða gefum lítinn gaum. Jörðin fer kring um sólina með feiknahraða, en vér erum oss þeirrar hreyfingar ekki meðvitandi, af því að vér hreyfumst með henni. Vér getum ekki staðið hjá og horft á oss sjálfa fara fram hjá. En  sál vor getur með einhverjum hætti staðið hjá og orðið vör við hreyfinguna.  Með réttu hefir verið sýnt fram á, að þessi hæfileiki í oss til að skynja hreyfinguna bendi til þess. Að eitthvað sé það í oss, sem hafið sé yfir tímann,  og því sé óháð allri breytingu. Fornt spakmæli hljóðaði þannig: „Tíminn líður, en vér ekki“. Það er þetta óumbreytanlega eða eilífa í oss, sem lætur oss verða þess vara, að tíminn líður. Þetta minnir oss á, að fyrir eilífðareðli vort erum vér yfir tímann hafnir, þótt vér hins vegar séum svo bundnir af honum, meðan vér dveljumst hér á jörð. Tímans börn og þó yfir tímann hafin. Stöðuglega  undirorpin breytingum og byltingum tímans og þó með eilífðina í sjálfum oss. 
	Hebreska sálmaskáldið, er orti sálminn, sem texti vor er tekinn úr, fann sérstaklega til þess, hve mannsævin hyrfi fljótt og að flestir hefðu ekki upp úr henni annað en mæðu og hégóma. En í öllum þeim hverfulleik væri Guð athvarf vort, því að hann væri allt af hinn sami, og væri til frá eilífð til eilífðar. Fyrir honum væru þúsund ár sem dagurinn í gær, þegar hann er liðinn, já, eins og næturvaka. Og þótt Ísraelsmönnum væri á þeim tímum að ýmsu leyti óljósara, að hverju lífið stefnir, en oss er nú, þá fann sálmaskáldið mjög til þeirrar ábyrgðar, er lífinu fylgir. Þetta er því einkennilegra, þegar þess er gætt, að hann fann ekki til þeirrar ábyrgðar, er vér berum á árunum og ævi vorri gagnvart sjálfum oss í eiginlegasta skilningi, því að hann gerði ekki ráð fyrir öðru lífi en þessum sjötíu eða áttatíu árum, er vér lifum hér á jörð – það er að segja þeir, sem lengst lifa. En rödd samviskunnar hefir snemma farið að láta til sín heyra og það að gægjast fram, að vér erum Guðs ættar einnig að  því leyti, að andi vor tilheyrir þeim heimi, þar sem enginn tími er til. 
	Tímarnir hafa mjög breyst síðan. Enn eru þeir menn til, sem gera sér ekki grein fyrir neinni tilveru vorri nema þeim fáu árum, sem vér störfum í þessum heimi. Hvernig  er ábyrgðartilfinning þeirra farið? Finna þeir til ábyrgðar gagnvart Guði, gagnvart meðbræðrum sínum, gagnvart  sjálfum sér? Um það ber oss ekki að dæma. Vér rannsökum ekki hjörtun og nýrun. En enginn fær umflúið sína eigin samvisku að lokum. 
	Á hverjum nýársdegi verður oss að líta bæði fram og aftur. Öll slík tímamót eru oss jafnframt reikningskapartími. Og því rækilegar sem vér göngum frá reikningnum við sjálfa oss, því betra er oss það sjálfum. En þá er mest undir því komið, við hvað vér miðum þann reikning. Útkoman fer mjög eftir því. Oss hættir svo mjög  við að miða allt við hin líðandi ár eða við þann og þann mánuðinn. Kreppa þessarar veraldar kemur oss oft til  þess, svo að segja neyðir oss til þess. En Kristur kenndi oss að miða allt í þessum heimi við eilífa tilveru, við það í sjálfum oss, sem hafið er yfir tímann og allar hans breytingar. Og slíkur reikningskapur er meira en hvatning samvisku vorri; hann getur og flutt sál vorri huggun  og frið. 
	Liðið ár hefir fært þjóð vorri margháttaða blessun, en það hefir líka haft sína erfiðleika. Það ætti að hafa komið einstaklingum þjóðarinnar og henni allri til að taka fastara á, reyna meira á sig en hún hefir gert áður gert, og það ætti um leið að hafa opnað augu vor betur fyrir alvöru lífsins. Það hafa atburðir síðari ára stöðugt verið að gera. Án þessa tekur hún heldur engum sönnum framförum. Henni fer ekki fram í dugnaði og þekking, nema hún eignist alvöruna að undirstöðu. Allar þrautir eiga að kenna oss eitthvað. Þær ættu og að geta aukið ábyrgðartilfinning vor allra, bæði þeirra, er stjórna eiga og mestu ráða, og eins allrar alþýðu. Ekki mun það vera ástæðulaust, að vér biðjum fyrir þjóðarinnar hönd: „Kenn oss að telja daga vora, að vér megum eignast viturt hjarta“. En enginn af oss er enn fær að dæma um atburði þá, sem nú eru að gerast. Vér sjáum minnst af því enn, til hverra breytinga þeir muni leiða. Vér fáum því heldur ekki metið atburði hins liðna árs fyrir þjóð vora, sjáum ekki, hvað af þeim kann að spretta henni til handa, né hvernig hún færir sér þá í nyt, hvort þeir muni lama hana og lýja, eða verði henni hvöt til nýrra og meiri framkvæmda, til eflingar hreysti og til þjóðþrifa. Oss er heldur ekki falið að gera reikningsskil fyrir hana nú við áramótin. Það, sem oss varðar í eiginlegustum skilningi, er að gera upp við sjálfa oss. Og  þegar til þess reikningskapar kemur, þá getum vér betur metið atburðina eftir því varanlega gildi, sem þeir hafa fyrir oss, með öðrum orðum: reynt að leggja á þá eilífðarinnar mælikvarða. 
	Ég hefi þegar tekið það fram, að atburðirnir marka tímann mest að því leyti fyrir oss, sem þeir snerta hug vorn og hjarta og koma við tilfinningar vorar, þrár og  langanir. Fyrir því er það svo misjafnt, hve lengi oss finnst tíminn vera að líða. En ástæðan til þess er einkum sú, að gleðin er svo gleymin, en sorgin og þjáningin svo minnugar. Og hvert sinn er vér við ný áramót lítum yfir liðinn tíma, þá sjáum vér atburðina í þessum geðblæ vorra eigin tilfinninga. Slíkt er sjálfsagt og eðlilegt. En  líka gagnvart þeim er gott að hagnýta sér þennan hæfileik sálar vorrar, að hún getur hafið sig yfir rás viðburðanna og staðið fyrir utan og virt þá fyrir sér. Þá er  sem hið eilífa í oss sé að líta yfir hið stundlega og meta það. Venjulegast tekst oss þetta ekki nema stund og stund í einu. En vafalaust getum vér grætt mikið á þeirri athugun, ef vér temjum oss hana. Hún getur kennt oss að meta árin og alla atburði þeirra í ljósi eilífðarinnar. 
	Enginn mannanna þekkir líf þitt allt á umliðnu ári nema þú sjálfur. Og enginn veit nema þú, hvernig þér sjálfum finnst það hafa verið. Enginn af oss hefir reynt alveg hið sama og nokkur annar. Tilbreytingin í reynslu vorri er alveg óendanleg. Sumum yðar finnst án efa árið hafa fært sér gæfu og margfalda blessun. Og Guði sé lof, að sú er ætíð reynsla margra. En ef þér finnst gæfan hafa verið með þér: ef atvinna þín hefir gengið vel og fært þér góðan arð; ef þú hefir vaxið að sæmd og hylli  í augum fjöldans, ef þú hefir fundið til unaðar og þæginda út af því, hve vel þú ert staddur, þá láttu þér ekki nægja það eitt að vera ánægður – sumum gleymist það líka - heldur spurðu sjálfan þig í alvöru: Hvernig hefi  ég varið árinu í eilífðarinnar skilningi? Og það er sama sem að segja: Hvernig lítur Guð í líf mitt? Hver er  afstaða gerða minna til eilífs siðalögmáls hans? Öll gæfa í þessum heimi er lítilsvirði í samanburði við hitt, að vera kominn í samræmi við það. Því meir sem eilífðarvissan eykst, því betur skilst oss þetta. Allir getum vér spurt sjálfa oss á þessa leið: Hefi ég látið atburði liðins árs verða til þess að fullkomna sjálfan mig, færa mig nær því, sem Guð ætlar mér að verða? Hefi ég forðast að láta leiðast af eigingirni, gert mér það vel ljóst, að ég má aldrei auðgast af annarra sveita, að hvert ranglætisverk, sem ég hefi í frammi við aðra, kemur síðar fram við sjálfan mig í einhverri mynd einhverstaðar í tilverunni, samkvæmt órjúfanlegu siðferðis- og réttlætislögmáli Guðs? Hefi ég tamið mér að fyrirgefa mótgerðir – fyrirgefa allt, líka það sem mér hefir verið gert mest á móti? Býr sönn sáttfýsi í huga mínum? Hefir mér farið fram í þolinmæði? Hefi ég látið þrautir hins liðna árs gera mig styrkari, hugdjarfari, þrautseigari? Hefi ég lært að vera umburðarlyndur, eigi að eins í skoðunum, svo að ég þoli og umberi þá, er hafa allt aðrar skoðanir á mönnum og málefnum en ég, heldur og í breytni minni við þá,  sem öðrum fremur eru ófullkomnir og veikir? Þrái ég heitara en nokkuru sinni áður að komast einhvern tíma svo langt, að ég fái að snerta klæðafald  hans, sem var hreinn og heilagur, mitt innan um synd og eymd þessarar veraldar? Er hið eilífa, sanna og heilaga orðið æðsta hugsjón mín? Slíkum spurningum getum vér lengi haldið áfram. Þær snerta allar einhverja hliðina á andlegu lífi voru. Og ekkert af atburðum eða framkvæmdum hins liðna árs hefir varanlegt gildi fyrir oss, nema þær hafi að einhverju leyti eflt og stutt andlegt líf vort eða annara. Fyrr öðlumst vér ekki viturt hjarta en oss skilst þetta og vér lærum að breyta eftir því. 
	Farir þú af alvöru að temja þér að leggja þennan mælikvarða á líf þitt og látir sál þína standa þannig hjá og virða það fyrir sér sem væri það ævi einhvers annars, þá færðu sannari hugmyndir og þér verður hægara að ganga frá reikningnum við hið liðna. 
	En ef til vill eru ýmsir yðar, tilheyrendur mínir, ekki í hóp hinna ánægðu, er ég leyfi mér að nefna svo, heldur hinna óánægðu. Má vera, að þér finnist lífið og veröldin hafa leikið þig hart: þú hafir lengi verið skuggamegin og fáir sólskinsblettir á leið þinni; stundum hafi jafnvel lífið orðið ömurlegt fyrir fátækt, óviðráðanlegar þrautir eða óvænta sorg. Og þú kannt líka að finna til þess, að þú hafir ekki komist svo fram úr þessu, sem þig  hefði langað til. Einhver leiði hvílir yfir huga þínum og innri hryggð, sem enginn sér, - út af því, að þér hafi mistekist. Og hversu margan manninn gerir slík tilfinning máttvana, lamar alla hugargleði hans og dregur úr trú hans á lífinu. Öllum slíkum er vissulega þörf á að láta eilífðareðli sálar sinnar rísa yfir allt hið tímanlega. Hættu að dæma sjálfan þig og atvik lífsins og gerðir mannanna að heimsins hætti. Spurðu aðeins um, hver útkoman muni verða í ljósi eilífðarinnar. Á leiðinni gegnum skuggann ert þú ef til vill að læra það, sem þér reið mest á, ert að eignast þann hæfileikann, sem þig skorti mest eða borga þá skuld, sem þér var hentugast að borga nú. Þegar inn í eilífðina kemur eða öllu heldur: þegar þessu jarðlífi voru er lokið, þá munum vér sannfærast um, að arðurinn er mestur eftir þjáningakafla lífs vors. Í þeim hefir sál vor tekið mestum þroska.  
	Í fyrstu kristni mun það hafa verið almenn trú, að hver maður ætti einn verndarengil. Sú trú hefir haldist í katólsku kirkjunni allt til þessa tíma. Og ýmislegt bendir á, að sú trú frumkristninnar sé að eflast á vorum dögum. Hvort sú trú sé byggð á rökum, skulum vér láta liggja milli hluta  í dag. Það skiptir engu máli í þessu sambandi. En hugsum oss, að þú ættir slíkan verndarengil, sem lifað hefði með þér liðið ár og væri öllum atvikum lífs þíns enn kunnari en þú sjálfur. Hugsum oss, að hann kæmi til þín og segði við þig í dag: „Áður en þú hefir nýja göngu, skaltu líta með mér yfir farna braut þína síðastliðið ár“. Og  síðan léti hann allar stundir þess og daga líða fram hjá þér og benti þér á, hvar þú hefðir breytt ranglega, hve nær þú hefðir vanrækt skyldu þína eða setið þig úr færi til að koma einhverju góðu til leiðar, og hve nær þér hefði óafvitandi yfirsést eða verulega mistekist. Ég fullyrði, að þú mundir oft standa undrandi og með kinnroða. Þá mundi hvert og eitt af oss sannfærast um, að oss er margvíslega áfátt og vér erum harla fjarri því að hafa lært að gera Guðs vilja. Þessi mundi eigi hvað síst verða reynsla hinna ánægðu. En jafnlærdómsrík mundi og slík yfirferð og upplestur hins liðna með verndarenglinum verða hinum óánægðu, þeim sem finnst sér hafa mistekist. Hann mundi sýna oss aðra hlið á þeim atburðum, er oss sýndust þyngstir og sorglegastir; því að hann mundi svo að segja snúa þeim við fyrir sjón vorri: láta oss sjá þá hliðina á þeim, sem veit að eilífðinni, og hún er ósjaldan allt önnur en hin, sem að oss snýr hér í tímanum. Og ef til vill mundi hann með mildu brosi benda á þyngstu augnablikin og sárustu sorgirnar og segja: „Þegar þú varst staddur þarna, þá var gæska Guðs þér næst og alveg sérstakrar vísdómsráðstafanir hans að koma fram í lífi þínu. Þá hélst þú, að þér væri að mistakast eða þú að verða fyrir einhverri grimmd lífsins, og enn sér þú ekki lengra en svo hafi verið. En seinna munt þú skilja það. Guð sér um, að ekkert mistekst að öllu leyti“. Slíkur reikningskapur getur orðið oss til huggunar og fært  hjarta voru frið.  
	En á slíkum degi sem þessi er, lítum vér eigi síður fram en aftur, fram til hins óborna tíma eða þess, sem er að fæðast. Bjartsýnismennirnir hafa á það bent, að sérhver dagur sé ný byrjun, og að sjálf veröldin endurnýist hvern morgun. Sé það rétt á litið, þá ætti að mega segja það í sérstökum skilningi um fyrsta dag ársins. Sérhvern nýársdag stöndum vér við þröskuld nýs tímabils. Vissulega gleymum vér því eigi, að afleiðingar hins liðna árs teygja sig yfir á þetta árið, eins og gerðir og atvik eins dagsins ná yfir á hinn næsta. Og þetta á jafnt við um heilar aldir eða löng tímabil. Og líklega erum vér undir fastari áhrifum hins liðna en oss er ljóst, sambandið milli orsakar og afleiðingar enn órjúfanlegra en flesta af oss órar fyrir. En einnig afleiðingar hins liðna eyðast og hverfa og ný skilyrði koma upp í stað hinna gömlu. Og  læknandi miskunn Guðs kemur oss til hjálpar sem fyrirgefandi náð, og fyrir henni hverfa smátt og smátt syndir og yfirsjónir, afbrot og ávirðingar. Enginn hefir haldið þeirri hliðinni á kærleika Guðs fastara að oss en Drottinn Kristur. Og einmitt fyrir þá sök tókst honum svo vel við þá, sem fundu til þess, að sér hefði mistekist. Hið guðdómlega í breytni hans við þá var þetta, að hann kom þeim til að trúa á læknandi fyrirgefning Guðs og að unnt væri að láta hvaða dag sem vera skyldi verða nýja byrjun. Og ekkert kveikir aðra eins lífsvon og að geta trúað því. Einn af rithöfundum vorra tíma hefir sagt: „Það  er hinn eiginlegi leyndardómur við listina þá, að lifa lífinu réttilega, að fara svo með atburði lífsins, að menn ausi úr þeim afl og gleði fyrir framtíðina“. Slíkt eru  eftirtektarverð orð á öllum áramótum. Ausum oss afl og gleði úr reynslu hins liðna árs og beitum þeirri orku, sem vér með því öðlumst, á nýja árinu.  
	Nýtt ár er yfir oss runnið. Með því koma ný tækifæri, ný skilyrði, nýjar leiðir. Hversu þrautafullir sem dagar og vikur hins liðna árs hafa verið þér, þá getur Guð látið undursamlega úr rætast á nýju ári. Þetta ár getur orðið þér ný byrjun. Guð getur látið kvíða þinn og órósemi verða að engu, lyft hinni þungu byrði af þér og látið sorg þína hverfa smátt og smátt fyrir nýju ljósi og nýjum vonum. Enn getum vér beðið með orðum hins forna sálmaskálds: „Skapa í mér hreint hjarta, ó Guð, og veit af mér nýju stöðugan anda“. Þorðu í þeim anda að fela þig á Guði á vald og vænta alls góðs af honum. Með því kemur þú þér í samband við máttarstraumana að ofan. Og öllum þeim, sem eiga um sárt að binda eftir nýlátna ástvini, er gott að minnast þess, að tíminn er undursamlegur læknir. Meðan sorgin er ný, finnst oss dagarnir vera svo lengi að líða og andvökunæturnar enn þungbærari. En tíminn, hinn mikli læknir særðra hjartna, vinnur verk sitt hljóðlega dag eftir dag og hellir viðsmjöri og víni huggunarinnar í sárin. Og fyrr en oss varir ummyndast sorgin í æðri og háleitari tilfinning, þar sem saman fléttast þrá, blíðlyndi og heilagar vonir. Á þessu er oss þörf, því að öll sár þurfa að gróa, eigi líf vort að  vera heilbrigt, líka þau, sem orsakast hafa fyrir dauða þeirra, er vér elskuðum mest. Nú kemur nýja árið og boðar þér, að einnig þér sé boðin ný byrjun – út úr sorginni inn í æðri og sælli tilfinning. 
	Vér höfum heilsað hvert öðru með venjulegum nýársóskum. Það höfum vér gert fyrsta dag ársins, síðan vér munum eftir oss. 
	En gleðin, sem vér óskum hver öðrum, er hin tímanlega gleði. Lengra nær hugsun vor sjaldnast. 
	Við háskóla einn í Vesturheimi var lærður Gyðingur kennari í hebresku, en þótti sérvitur. Þegar hann kom í fyrstu kennslustundina eftir nýárið, var hann vanur að ávarpa lærisveina sína með þessum orðum: „Margir munu þessa dagana óska yður gleðilegs nýárs; en, herrar mínir, ég óska yður gleðilegrar eilífðar“. 
	Þeirri sömu háleitu ósk beini ég nú til yðar allra. Mætti yður og mér takast að haga lífi voru þannig, að hvert árið beri oss arð fyrir eilífðina, fyrir stöðuga þroskun andans í öllu því, er gildi hefir, þegar allt hið stundlega hverfur. Mætti oss lærast að meta allt hið stundlega á þann mælikvarða. Þá teljum vér daga vora með þeim hætti, sem er vottur um viturt hjarta.   „Í því sem míns föður er.“ (Fyrsta sunnudag eftir þrettánda).  
	Og þegar hann var orðinn tólf ára gamall, fóru þau upp til Jerúsalem eftir hátíðarsiðnum. Og er þau höfðu verið þar út hátíðisdagana og sneru heimleiðis, varð sveininn Jesús eftir í Jerúsalem, og vissu foreldrara hans það eigi; en af því að þau ætluðu, að hann væri með samferðafólkinu,  fóru þau eina dagleið og leituðu að honum meðal frænda og kunningja. Og er þau fundu hann ekki, sneru þau aftur til Jerúsalem og leituðu hans. Og það var ekki fyrr en eftir þrjá daga, að þau fundu hann í helgidóminum, þar sem hann sat mitt á meðal lærimeistaranna, og gerði hvorttveggja að hlýða á þá og spyrja þá. En alla, sem heyrðu til hans, furðaði á skilningi hans og andsvörum. Og er þau sáu hann, urðu þau forviða; og  móðir hans sagði við hann: Barn, hví gerðurðu okkur þetta? Sjá, faðir þinn og ég leituðum þín harmþrungin. Og hann sagði við þau: Hvers vegna voruð þið  að leita að mér? Vissuð þið ekki, að mér ber að vera í því, sem míns föður er? En þau skildu ekki það, er hann talaði við þau. Og hann fór heim með þeim, og kom til Nazaret og var þeim hlýðinn. Og móðir  hans geymdi öll þessi orð í hjarta sínu. Og Jesús þroskaðist að visku og vexti og náð hjá guði og  mönnum.  
	Fátt í bókmenntum heimsins er unaðslegra að lesa en ævisögur mikilmennanna, þeirra er mest hafa afrekað og mestum breytingum valdið á framsóknarbraut mannkynsins. Og í slíkum ævisögum er kaflinn um bernskuna og fyrstu æskuárin oft harla einkennilegur, þar sem skýrt er frá því, hvernig séreðlið braust fyrst út og hvernig hugurinn dróst fyrst að, sem síðar átti að verða aðalhlutverkið í lífinu. 
	Frá bernsku og æsku Jesú hafa guðspjöllin ekki varðveitt nema þessa einu sögu, enda eru þau ekki ævisaga hans í vanalegum skilningi. En þessi eina saga er ógleymanlega fögur og lýkur upp fyrir oss hugskjóti sveinsins. Hún sýnir oss, hvernig hann vaknar til meðvitundar um köllunarstarf sitt, hvernig hann tekur að átta sig á sjálfum sér. Hverju barni, sem lærir söguna um hann tólf ára, verður hún kær og öllum foreldrum líka. Enginn faðir og móðir lesa svo sögu þessa, að þau óski sér ekki, að börnin þeirra mættu líkjast honum. Og hversu gjarnan vildum vér vita eitthvað um, hvernig uppeldi hans hefir verið háttað, meðal annars eitthvað um það, með hverjum hætti guðræknishugur hans hefir verið vakinn í fyrstu. Vafalaust hefir það háleita hlutverk orðið hlutskipti móður hans – eins og það er enn flestra mæðra. Og trú hennar hlýtur að hafa verið hjartanlega einlæg og hrein. Af öllum þeim hlutverkum, sem konum bjóðast í þessari veröld, er þetta líklegast göfugasta og vísast mikilvægasta hlutverkið: að gróðursetja guðshugmyndina í barnshjartað og koma inn hjá barninu kærleika til þess, sem lifir, og traustinu á höfundi tilverunnar. Barnshugurinn er  ósjaldan undursamlega opinn og næmur og það festir stundum djúpar rætur, sem vel og varlega er sáð. Og María hefir borið sín frækorn fram með hreinum og helguðum höndum og af einlægum og hlýjum hug. Hún hefir fyrst kennt því barninu að biðja til Guðs, er síðar lagði oss öllum á varir bænina, sem vér munum best og síðast gleymum. Það sýnist svo lítið starf að kenna barni að biðja. En það er heilagra og háleitara en flest þau störfin, sem mikilfenglegri þykja. Líklegra er „faðir vor“ að einhverju leyti ávöxtur, sprottinn af þeim frækornum, sem María sáði í huga Jesú, meðan hann var enn lítill og vissi ekkert annað um Guð en það, er hún sagði honum um hann. Og gætið þess, hvað sú bæn hefir verið mannkyninu. Ef svo er, þá er uppskeran af bænariðju hennar og móðurást orðin mikil. Vér vitum ekki, hve heilagan hlut hún kann að hafa átt í uppeldi hans. Víst mun það hafa verið á bernskuheimili hans, að næmt auga hans opnaðist fyrir náttúrunni, sem hann sá í kring um sig. Þar hefir hann fyrst tekið eftir fuglum loftsins og iðjusemi þeirra og ást, er þeir bjuggu til heiðrin sín, og þar hefir hann lært að finna til með spörvum og hröfnum, enda gat hann fullorðinn ekki trúað því, að nokkur þeirra félli til jarðar án vitundar Guðs. Og þegar hugur hans tók að hneigjast að fegurð blóma og grasa, hefir það líklega verið móðir hans, sem leiðbeindi honum best og skildi hann best, er hann kom auga á dásemdir Guðs í skrúðklæðum þeirra. Það eitt er áreiðanlegt, að eftir því sem þessi fyrsta og eina bernskusaga úr lífi hans greinir frá, þá er sál hans þegar á ungum aldri frábærlega trúhneigð. Hljótum vér ekki að hugsa oss, að uppeldið hafi átt sinn þátt í því? Og er nokkuð mikilvægara í uppeldinu fyrstu tólf árin en þetta, ef það tekst að draga barnshugann einlæglega og í heilagri alvöru að Guði? Ef það tekst, segi ég. Oft tekst það illa og oft er mjög svo lítið um það hirt. En Maríu hefir tekist það, enda líklega lagt rækt við dásamlega trúhneigða drenginn sinn. 
	Oft hefir tilbreytingin djúp áhrif á börnin. Og það hefir verið stórfelld tilbreytni fyrir sveininn Jesú að fá að fara með foreldrum sínum fyrsta sinn alla leið norðan frá Galíleu suður til Jerúsalem, til þess að vera þar um páskahátíðina. Nú fær hann sjálfur að sjá og reyna það, er hann hefir oft heyrt sagt frá. Þessar ferðir upp til höfuðborgarinnar á páskunum hafa unga fólkinu sjálfsagt þótt tilkomumesti atburður lífsins. Líf einstaklinga og þjóða var þá enn einfaldara og miklu tilbreytingaminna en líf vort er nú. Hver óvanalegur atburður hefir því markað dýpra far í sálarlífið en hann gerir nú, komið meira róti á hugarfarið. Það er ekki ferðalagið eitt, sem vakið hefir Jesú, heldur framar öllu öðru koman í helgidóminn: guðsdýrkunin þar og fræðsla lærimeistaranna. Við það að hlusta á þetta og taka þátt í helgiathöfnunum hefir trúarþrá hans fengið nýja vængi. Ef trúa má frásögunni, þá  er sem hugsunin um Guð verði honum allt, hún gagntaki sál hans og fyrir henni víki allt annað. Svo hugfanginn  er hann af þessu nýja, sem hann hefir heyrt og séð, að allt hið daglega gleymist. Fyrir því verður hann eftir af foreldrum og nágrönnum. Og fyrir því er það, að hann gerir hvorttveggja: að hlýða á lærimeistarana og spyrja þá. Og af þeirri sömu ástæðu er það, að hann veitir  þessi andsvör, er móðir hans kemur með umkvörtun sína: „Hvers vegna voruð þið að leita mér? Vissuð þið ekki, að mér ber að vera í því, sem míns föður er?“ Þetta alvarlega svar bendir til þess, að hann er tekinn að gera sér ljóst, hvert köllunarstarf hans muni verða. Það er sem hann sé vaknaður af bernskudraumnum. Og það er sem hann hafi raknað við sér þarna í hinum mikla helgidómi þjóðarinnar, þar sem aðaltilbeiðslan hefir farið fram öld eftir öld. Á slíkum stað er umhverfið heilagra –  bæði líkamlega og andlega umhverfið. Þar er sem áhrifin frá Guðs ósýnilega heimi merkist betur. Á þessum stað hafði lengi verið unnið að því, sem í sérstökum skilningi var talið að vera Guðs, að helgihaldi og guðsdýrkun þjóðarinnar. Á því sviði finnur hann nú, að köllun sín muni verða. Það hefir verið honum fullljóst frá þeirri stundu. Allt, sem síðar gerðist í lífi hans, bendir sterklega til þess. Hann dvelst að vísu enn langa stund heima í Nazaret og er foreldrum sínum hlýðinn, en öll sú hlýðni og þjónusta verður aðeins undirbúningur undir köllunarstarfið. Hann  vex ekki aðeins líkamlega, heldur og að visku, þ.e.a.s. honum fer fram í þekkingu á sviði trúar- og siðferðislífsins. Og allur sá vöxtur hefir sjálfsagt gert hann öruggari í því að halda fast við þá ákvörðun sína, að vera í því, sem hans föður er, og hann hefir gert honum léttara fyrir um það, að láta ekki villast af hinni völdu braut. Þess vegna rataði hann öruggur leið lítillætisins og vísaði  á bug bæði freistingum hins illa valds um að eignast veraldarríkin og eins tilboði lýðsins, er hann vildi gera hann að konungi. Í þessu, sem svo mörgu öðru, er hann oss hin ógleymanlega fyrirmynd.  
	Hversu erfiðlega gengur mörgum manninum að finna köllunarstarf sitt. Sumir finna ekki til neinna sérstakra  hæfileika hjá sér, er bendi þeim, hvort leita skuli í þessu efni. Aðrir þykjast sannfærðir um, að þeir búi yfir alveg sérstökum gáfum, en finnst þær fái ekki að njóta sín. Hversu almenn er umkvörtunin um það, að þessi og þessi hafi aldrei getað notið sín í lífinu, af því að hann hafi alla ævi verið á rangri hyllu. Ekki síst er þetta notað sem afsökun, er einhverjum hefir mistekist í lífinu og hann lent í einhverju auðnuleysi. Aðalástæðan er þó oftast sú, að hann hefir ekki getað áttað sig á sjálfum sér, ekki fundið nægilega sterkt til þess, að eitthvað af því, sem honum bauðst, gat orðið köllunarstarf hans, ef siðferðilega alvaran og viljastyrkurinn hefði verið nægilega mikill. Lífið býður oss öllum nægilega mörg tækifæri til þess að finna köllunarstarf, en ástæðan til, að það mistekst svo oft, liggur hjá oss, en ekki hjá lífinu. 
	Enginn æskumaður kemur svo af bernskuárunum, hvort sem það er karl eða kona, að hann geri sér ekki far um að finna eitthvert köllunarstarf. Allir leita, ef þeim er ekki lagt starfið svo að segja ósjálfrátt upp í hendurnar. En hve margir leita ranglega. Þeir hugsa nær því undantekningalaust um það eitt í leitinni: Hvað fellur mér best, hvað langar mig mest til, hvað verður fyrirhafnarminnst, í hvaða stöðu verður lífið ljúfast? Um  hitt hugsa fáir: Hvað ætlar Guð mér að rækja? Hvernig  get ég farið með líf mitt, til þess að ég nái best takmarki því, sem þessi jarðneska ævi stefnir að? Hvernig get ég best verið í því, sem míns föður er? 
	Hve vandræðalega mikið los er á hugarfari margra unglinga. Þeir taka eitt fyrir þennan ársfjórðunginn og nýtt hinn næsta. Þeir reyna hvert starfið eftir annað, en geta ekki fest sig við neitt. Þeim fellur það ekki; það kostar of mikla fyrirhöfn – finnst þeim. Og svona gengur koll af kolli. Ekkert finnst þeim nógu skemmtilegt eða þeir þykjast ekki hafa nógu mikið upp úr því. Allt af eru þeir að leita síns eigin vilja. Hitt kemur þeim ekki til  hugar að gera nokkurra tilraun til að vera „í því, sem míns föður er“ – og það einmitt af því, að hina siðferðilegu alvöru vantar. 
	Það, sem framar öllu auðkenndi allt lífsstarf Jesú, var þetta: að hann leitaði hvorki eigin vegsemdar né hagnaðar, að hann fór ekki að eigin vilja, heldur fann svo sterkt til köllunarinnar, að hann hugsaði ævinlega um það mest, að Guðs vilji mætti verða. Og þegar hann sá nýtt starfssvið ljúkast upp, hversu mikil fyrirhöfn sem því svo ætti að fylgja, sagði hann þetta: „Minn matur er að  gera vilja þess, sem sendi mig, og fullkomna hans verk“. Getur þú hugsað þér nokkuð fráleitara en að hann hefði spurt um þetta: Upp úr hverju hefi ég mest, eða upp úr hverju hefi ég mestar nautnir? En er þá ekki líf kristinna manna og breytni komin harla langt burt frá líferni hans og kenning, þegar þetta ræður mestu um valið á köllunarstarfinu og yfirleitt í starfsemdum lífsins? Og  er nokkuð áþreifanlegra en einmitt þessi hugsunarháttur nú með hinum kristnu þjóðum? Hann ríkir svo að segja allstaðar. Hann er bein afleiðing þeirrar efnishyggju, sem hefir eigi aðeins gleymt að gefa gætur að því, hverjar afleiðingar breytni vor hér í tímanum hefir í eilífðinni, heldur hefur blátt áfram neitað því í yfirlæti þekkingarleysis og fáfræði, að nokkurt framhaldslíf sé til. Einkennilegast er þó það, að hann ríkir ekki aðeins meðal hinna eiginlegu efnishyggjumanna og svonefndra vantrúarmanna, heldur og meðal sumra þeirra, er sjálfir telja sér trú um, að þeir séu öðrum fremur kristnir og halda vilja sem fastast í erfikenningar hinnar kristnu trúfræði. Svo gagnsýrð er kristnin sjálf orðin af efnishyggju undanfarinna áratuga. Og fyrir því furðar oss í raun og veru ekki á því, að eitthvað afskaplega stórfellt yrði að koma fyrir, til þess að láta kristnar þjóðir sjá að sér og fá þær  til að leggja annan betri grundvöll undir lífsskoðun sína og breytni en sá hefir verið, er þetta hvorttveggja hefir í raun og veru hvílt á síðustu áratugina. 
	Í hinum mikla kappleik um veraldargæðin er eins og þessi raust hafi dáið út, eða önnur óp tekið svo yfir, að hún heyrðist eigi: „Vissuð þið ekki, að mér ber að vera í því, sem míns föður er“. Eru þeir ekki fáir, sem af alvöru hugsa um það, að vilja verða verkfæri í hendi Guðs, hans samverkamenn? 
	Þessi sami hugsunarháttur hefir hlotið að hafa mikil áhrif á uppeldi hinnar yngri kynslóðar. Sjálfsagt er að viðurkenna, að margir foreldrar hafa hugsað meira um það á síðari árum en sumar fyrri kynslóðir, að undirbúa börnin sín sem best undir lífsbaráttuna, sem best undir það, að þau gætu séð sér farborða, rutt sér braut og komist að arðsamri atvinnu þessi jarðnesku ár. En hitt láta ófáir sig litlu skipta, hver trúar-og siðferðisalvara kemst inn hjá börnunum, hvert siðgæðishugarfar þeim er innrætt. Að minnsta kosti er hugsunin um það látin sitja á hakanum. 
	Hugsum oss, að þrír unglingaskólar væru í Reykjavík, og hver þeirra hefði nokkuð til síns ágætis. Einn  bæri af að því leyti, að þar lærðu menn ágætlega erlend  tungumál og ýmislegt, er að kaupsýslu og verslun lyti. Í  öðrum lærðu menn ágætlega ýmislegt, er að arðmestu iðnaðargreinunum lýtur og margs konar listir. En gerum ráð fyrir, að þriðji skólinn hefði enn annað til síns ágætis: að jafnframt því sem hann byggi menn undir einhverjar sjálfstæðar atvinnugreinar, þá legði hann langmesta áherslu á að móta lundarfarið, efla mannkostina, að innræta sannan góðleik, grandvart líferni, réttlæti, og ráðvendni í hvívetna og kenndi lærisveinum sínum að leggja kapp á að losna við reiðigirni, öfund og hatur og hverjar aðrar illar hugsanir. Hver þessara þriggja skóla ætlið þér, tilheyrendur mínir, að mundi verða best sóttur? Úr því kann verða erfitt að leysa. En hinu er auðsvarað, hvern fæstir mundu sækja: þann, er alla áhersluna legði á efling mannkostanna og þroskun lundarfarsins. Því að hann mundi letra eitthvað þessu líkt yfir dyr sínar: „Vissuð þið ekki, að mér bera að vera í því, sem  míns föður er“. En um slíkt hefir okkar öld ekki verið að hugsa fyrst og fremst. 
	Og þó mundi þessi þriðji skóli hafa það efst á stefnuskrá sinni, sem er hinn eini tryggi grundvöllur alls sannarlegs uppeldis og allra þjóðþrifa. Hann mundi segja við  hvern og einn af lærisveinum sínum: „Gerðu aldrei þá heimsku að lifa nokkurn dag eingöngu með þetta jarðlíf fyrir augum; ef þú gerir það, þá blekkir þú sjálfan  þig hroðalega. Öll óráðvendni og sviksemi í starfsemi þinni hér, þessi fáu ár, kemur þér síðar í koll. Lærðu því um fram allt að vera vandvirkur, ráðvandur og samviskusamur nú þegar. Gakk að hverju starfi þínu með vissuna um eilífa tilveru sjálfs þín og órjúfanleg lögmál Guðs hvarvetna í tilverunni. Og gleymdu því ekki, að þú ert sjálfur einn liðurinn í tilverunni, eitt smáhjólið í hinu óendanlega stórfellda sigurverki alheimsins“. 
	Hve mundi heimurinn breytast, ef allur þorri manna eignaðist slíkt hugarfar, ef þessi sannfæring væri orðin að þekkingarvissu í stað þokukenndrar trúar. Hve nær eignast þjóðirnar þær uppeldisstofnanir, sem gera þetta að meginatriði fræðslunnar? Hve nær leggja þær þann trygga grundvöll eða undirstöðu undir alla þjóðfélagsskipunina? Þegar svo langt verður komið, hyggja menn ekki framar á hræðilegar styrjaldir. Þá láta menn og af hinni margháttuðu óráðvendni, sem nú á sér svo þráfaldlega stað í viðskiptum og kaupsýslu. Þá verður minna um falskan og svikinn varning í sölubúðunum en nú er oft. Og þá hljóta menn að láta sér jafnt hugarhaldið um að rækja hvert starf með samviskusemi og ráðvendni, hvort sem það er unnið fyrir þá sjálfa, náungann eða landssjóðinn.  „Vissuð þið ekki, að mér ber að vera í því, sem míns föður er“. Hversu gjarnt er oss að líta svo á, að það séu stórfelldustu köllunarstörfin ein í lífinu, sem heyri Guði til eða séu unnin í hans þjónustu. Og þar þykir og öllum sjálfsagt, að þurfi að heimta samviskusemi og vandvirkni. En öll tilveran er Guðs verk, og hvar sem þú starfar, ert þú að vinna honum og með honum. Hvert sem köllunarstarf þitt er, hversu lítilfjörlegt sem þér kann  að finnast það, þá má um þig segja: „Þú ert í því, sem þíns föður er“. Það er sama hvort þú stendur við hefilbekk eða eldhúsborð, í sölubúð eða við barnsvöggu, hvort þú situr við skrifborð eða í saumastofu, ert ráðherra,  stórkaupmaður, útgerðarmaður, kennari eða prestur, bóndi eða sjómaður, vinnumaður, götusópari eða þvottakona, við öll slík störf ert þú „í því, sem þíns föður er“. Og þá hlýtur oss að skiljast, að allstaðar er sama nauðsynin á því, að starfið sé rækt af nákvæmri alúð og ráðvendni. Hve  háskaleg hugsunarvilla, ef menn taka að ímynda sér, að minna geri til um þau störfin, sem lítilmótlegri þykja. Ekkert nauðsynjastarf er lítilmótlegt. Í þeim öllum má þjóna guði með ráðvendni og atorku. Ekki þarf annað en athuga náttúruna til að láta sér skiljast þetta. Þar sjáum vér, að allt hið smæsta og lítilfjörlegasta, að því er virðist, er gert af hinni sömu aðdáanlegu nákvæmni sem hið stórfelldasta og tignarlegasta. Ef þú virðir fyrir þér skel, tekna úr fjörusandinum, kúskel, kuðung eða hörpudisk, þá sérðu, að rákir og línur á honum eru lagðar með sömu nákvæmni sem brautir plánetanna kringum sólina. Sama undursamlega vandvirknin kemur fram í gerð minnstu vallargrasanna sem í myndun sólkerfanna, í vængjum minnsta fiðrildisins sem heilabúi mesta gáfumannsins. En alveg hinnar sömu vandvirkni og umhyggjusömu nákvæmni þarf við í mannfélaginu, ef þar á allt fram að fara að vilja Guðs. 
	Rússneska skáldið Turgenjev hefir búið til eins konar ævintýri eða smásögu, til þess að gera mönnum þetta lögmál ljóst: hvernig náttúran vinnur með sömu nákvæmni að hinu smæsta sem hinu stærsta í sköpuninni. En það getur jafnframt minnt oss á, hve nauðsynlegt er að rækja svonefnd lítilfjörlegri störf að sömu vandvirkni sem hin  stærri og vegsamlegri í mannfélaginu. 
	Hann þóttist kominn í voldugt musteri, sem höggið var út í klett. Vídd þess var takmarkalaus; hann sá aðeins steinhvelfinguna yfir því og steinsúlurnar, sem héldu henni uppi. En er hann gekk inn musterisgólfið, sá hann guðdómlega veru sitja þar, dýrlega fagra; af andliti hennar stafaði geislum guðdómlegs máttar, kærleiks og fegurðar. Hún var að vinna að einhverju og laut yfir það í djúpum hugsunum, en hendurnar voru önnum kafnar í því að mynda eitthvað. Allur hugurinn var fastbundinn við það, sem hún var að fást við, og þögn ríkti allt umhverfis hana. Hræddur gekk hann nær og hugsaði: „Líklega er þessi guðdómlega vera að búa til heilann í eitthvert  göfugmennið eða djúphyggjumanninn; hún er að hugsa um einhvern forystumann mannkynsins og hefir hún safnað öllum kröftum sínum að því volduga verki.“ Því næst gekk hann í auðmýkt að henni og spurði hana, hvað hún væri að gera. Hún leit upp og sagði – og djúp, mild röddin bergmálaði í hinu víða musteri kringum hana - : „Ég er að búa til afturfót á engisprettu“. 
	Merkingin er öllum auðsæ. Starfsemin í náttúrunni fer fram með sömu undursamlegu nákvæmni og vísdómi í hinu smæsta sem hinu stærsta. 
	Alveg hið sama þarf að verða í mannfélaginu. Allstaðar erum vér í því, sem vors föður er. Sérhvert starf getur orðið þér köllunarstarf frá honum. 
	Hættum að trúa á tilviljanir. Það getur ekki verið tóm tilviljun eða hending, að þú ert þar sem þú ert og ég þar sem ég er. Þú ert ekki af tómri tilviljun kominn í þennan heim. Líka þú ert kominn í einhverjum ákveðnum tilgangi, til að rækja eitthvert starf, heildinni til nytsemdar og sjálfum þér til þroska og blessunar. Vafalaust eru til nægileg hlutverk hér handa oss öllum. 
	Margir hafa viljað skýra þessi orð Jesú: „Vissuð þið ekki, að mér ber að vera í því, sem míns föður er“, svo sem hann ætti þar við musterið í Jerúsalem, sem helgað var Guði með sérstökum hætti, eins og allar kirkjur og musteri hafa verið og enn eru. En fyrir fræðslu hans sjálfs höfum vér hlotið þann æðri skilning, að öll tilveran er Guðs musteri, svo að hvar sem vér störfum, þar erum vér í því, sem vors föður er. Eins og þú ert barn hans, hvar sem þú ert og hvernig sem þér líður, og þótt þú gerir þér það ekki ljóst og finnist jafnvel sú hugsun fjarstæða, eins víst er og um það, að starf þitt getur verið köllunarstarf frá honum, hversu lítilmótlegt sem þér finnst það. Með trúmennsku, ráðvendni og atorku gerir þú það göfugt og veglegt. Það er ósannur mælikvarði að ætla, að staðan geri manninn veglegan eða göfugan, en sá, sem rækir starf með nákvæmni og dygð, gerir stöðuna eða starfið veglegt og göfugt. 
	Gleymdu því ekki, að við hversdagsleg störf þín situr þú í musteri Guðs og rækir þar það, sem hann hefir falið þér, og að þú ert eilíf vera, með guðdómsneistann í sál þinni. Uppörvaðu sjálfan þig og vektu gleði í huga þínum með því að segja iðulega við sjálfan þig: „Ég er í því, sem míns föður er“.   
	Ok Krists.  
	Komið til mín allir þér, sem erfiðið og þunga eruð hlaðnir, og ég mun veita yður hvíld. Takið á yður mitt ok og lærið af mér, því að ég er hógvær og af hjarta lítillátur, og þá skuluð þér finna sálum yðar hvíld; því að mitt ok er indælt og byrði mín létt (Matt. 11, 28-30).  
	Menn kunna að auglýsa á vorum tímum. Auglýsingarnar eru að verða eitt athugunarefni sálarfræðinganna. Allar auglýsingar beinast að þessu: „Komið til mín!“ Þá bæn endurtaka þær allar í einhverri mynd. Það er hróp kaupmannanna, er þeir bjóða fram vörur sínar hver í kapp við annan. Það er hróp stjórnmálaflokkanna, er þeir birta stefnuskrár sínar og egna stundum fögrum loforðum á öngul veiðibrellna sinna í augsýn fávíss fjöldans. Komið til mín! Gangið í vorn flokk, kjósið eins og vér bendum yður á og segjum til! Það er hróp framfaramannanna og leiðtoganna, á hvaða sviði eða miði sem þeir toga. Hvort heldur þeir berjast fyrir umbótum í landbúnaði eða reyna að efla sjávarútveginn eða koma á eimskipafélagi, þá er auglýsingin í raun og veru allt af hin sama: Komið til mín! Gangið í félagsskap við oss! Eigið viðskipti við oss! Lærið af oss! Það er hróp fræðimanna, og jafnvel kirkjuflokka og kirkjudeilda. Hvaðanæva heyrum vér kallað: Komið til mín! 
	En aðallega beinast þau hróp til þeirra, sem eru hraustir og heilbrigðir, eiga peninga og eru með fullu starfsfjöri. Flestir auglýsendur ætla sér að hafa eitthvað upp úr viðskiptunum. Þeir auglýsa flestir sín vegna fyrst  og fremst. Það er því sjálfsagt, að þeir hugsa um að draga að sér athygli þeirra, sem einhvers eru megnugir og einhver hagnaðarvon er að eiga viðskipti við. 
	Í texta vorum er sem við sjáum eins konar auglýsing frá Kristi. Vér heyrum hann hrópa: Komið til mín! Kynslóð eftir kynslóð hefir lesið þá auglýsingu. Öld eftir öld hafa mennirnir heyrt það hróp. 
	En hverjum ætlar hann að lesa auglýsinguna? Til hverra er hann að kalla? Ekki til þeirra, sem eiga alls nægtir. Ekki til þeirra, sem finnst allt leika í lyndi. Ekki  til þeirra, sem finnst allri þrá hjarta síns vera svalað, öllum þekkingarþorsta sálar sinnar fullnægt, allt hungur sitt eftir réttlæti vera mettað. 
	„Komið til mín“, segir hann – hverjir? - „allir þér, sem erfiðið og þunga eruð hlaðnir, og ég mun veita yður hvíld“. Hversu ólíkt auglýsinga-hrópunum vanalegu. Fæstir hugsa um að kalla þá til sín, sem erfiða og þunga eru hlaðnir. Hjá þeim er enga hagnaðarvon að hafa. Hættan af viðkynning og viðskiptunum við þá er vanalega sú, að þeir kunni að verða til byrði að einhverju leyti. En einmitt hinum þreyttu og þunga hlöðnu býður Kristur það, er þeir þarfnast mest: hvíld, - eigi frá striti og erfiðri vinnu, heldur hvíld sálum þeirra. 
	Ef nota má svo hverdagslegt orð um nokkuð það, sem Jesús sagði, þá mætti ef til vill segja, að texti vor sé auglýsing Jesú um sjálfan sig. Og efni þeirrar auglýsingar er þetta: Komið til mín, og lærið hjá mér að eignast sálarfrið! 
	Sumum kann nú að þykja það ómerkilegt efni og varla þess vert, að það sé auglýst. Flestir virðast þá heldur ekki leggja mikið upp úr orðum hans, né gefa þeim mikinn gaum. Daglega lesum vér auglýsingar í blöðum og á gatnamótum, og ef þær færa oss fregnir um mikilsverðar nýjungar eða gefa oss bendingar um, hvar vér fáum best bætt úr þörfum vorum, þá gefum vér þeim gaum og förum eftir þeim. En bending um það, hvernig vér fáum eignast sálarfrið, hve margir vilja sinna henni? 
	Og þó eru þar boðin fram þau gæðin, sem eru öllum gæðum æðri.  
	Til þess að skilja orð Jesú réttilega, verðum vér að gæta þess, hvernig ástatt var, er þau voru töluð. Hann  talaði aldrei út í bláinn, sem væri hann að beina orðum til ókominna kynslóða. Hann talaði til samlanda sinna og öll hans orð hafa mótast út frá ástandi hans eigin þjóðar. Þegar hann mælti þetta til lýðsins: „Komið til mín allir þér, sem erfiðið og þunga eruð hlaðnir, og ég mun veita yður hvíld“, þá bauð hann nýja leiðbeining, gagnstæða þeirri, er andlegir leiðtogar Gyðinga héldu fram. Farísear og fræðimenn lögðu mönnum lífsreglurnar og héldu fram óteljandi boðorðum um, hvað gera bæri, til þess að ávinna sér velþóknun Guðs, og þá um leið sál sinni frið. En allur boðorðafjöldinn varð þung byrði, er mönnum varð lítt bær. Kristur ásakar sjálfur þessa andlegu leiðtoga þjóðarinnar fyrir það, að sjálfir vilji þeir eigi snerta við því minnsta fingri, að hjálpa mönnum til að bera þær byrðar. Og hann kennir í brjósti um þá, er reyna að fylgja öllum hinum mörgu lögmálsfyrirmælum, sem reyna að rogast undir byrðinni, sem þeim er um megn, án þess að ná því takmarki, sem þeir keppa að: hvíld, endurnæring og friði fyrir sál sína. 
	Skilningur þeirra á Guði var annar en sá, er vér höfum frá Kristi hlotið. Þeir hugsuðu sér Guð óendanlega hátt hafinn yfir heiminn; þeir héldu hann sitja í  eins konar hásæti hátt í himinhæðum, og að afskipti hans af mönnunum væru aðallega þau, að vera strangur dómari. Vilja hans töldu þeir vera birtan Gyðingum í óteljandi boðorðum; væri þeim eigi fullnægt, væri reiði hans vís. Og nú heimtuðu andlegir leiðtogar Gyðinga nákvæmna hlýðni við öll þessi boðorð. Slík kenning var eigi vel til þess löguð að veita þeim hvíld fyrir sálina, er þráðu að gjöra Guðs vilja og langaði heitt eftir samfélagi við hann. Lögmálssvipan var svo að segja síreidd yfir höfðum þeirra. Og leiðtogarnir slökuðu ekki til á kröfunum, heldur töldu það heiður sinn að ganga sem harðast fram í því, að fyrirmælum lögmálsins væri fylgt í hvívetna. Barnslegt trúnaðartraust og von um hjálp og frelsun komst ekki að hjá þeim. 
	Það var í slíku umhverfi, að Jesús kom fram. Þeim, sem erfiðuðu og gengu undir þunga lögmáls-oksins, bauð Jesús leiðbeining sína. Við þá sagði hann þetta: „Takið á yður mitt ok“, þ.e. gefið yður inn undir leiðsögu mína,  gangið í skóla hjá mér; okið, sem ég legg á, liggur mjúklega á, og þá verður auðvelt að bera byrðina í því. Réttilega skilin eru Guðs boðorð ekki þung. – Þegar hann talar um okið og byrðina, notar hann líking. Okið er  áhaldið til að létta byrðarnar. Því betur sem okið liggur á, því minna finnur skepnan til, sem byrðina dregur. Sjálfsagt hefir Jesús oft horft á, er menn voru að plægja þar eystra um hans daga og beittu hestum, múlösnum eða nautum fyrir plóginn. Hann hefir kennt í brjósti um mállausar skepnurnar, er illa fór á þeim og okið særði hálsinn. Þaðan virðist líking hans tekin. Eins og skepnan dregur plóginn, svo hafa mennirnir allir sínar byrðar að bera. Hvernig á að létta þeim byrðarnar? Mest er undir því komið, að okið, sem létta á byrðarnar, liggi mjúklega á, sé indælt ok. – Og okið verður þá sú aðferð, sem hann hefir til þess að bera byrðar lífsins. Þetta ok vill hann sem drottinn og meistari gefa öllum lærisveinum sínum, því að hann veit, að vilji þeir nota þessa aðferð hans, þá verður byrðin létt. Og nú kemur yfirlýsingin um það, í hverju þessi aðferð hans, sem hann líkir við okið, sé fólgin. „Takið á yður mitt ok og lærið af mér“, segir hann, „því að ég er hógvær og af hjarta lítillátur, og þá skuluð þér finna sálum yðar hvíld“. – Fátt er það í Nýja testamentinu, sem menn hafa þráð heitara að skilja réttilega en þessi ummæli Jesú, þessa merkilegu yfirlýsing, sem Thorvaldsen hefir gert oss enn ógleymanlegri með mynd sinni af Jesú, þar sem hann breiðir út armana um leið og hann segir þetta. En löng er leiðin milli orðanna, eins og Jesús talaði þau upphaflega, og vor. Þau hafa á þeirri leið farið gegnum að minnsta kosti þrjú tungumál. Eins og vér lesum þau nú í Nýja testamenti voru, eru þau þýdd úr gríska Nýja testamentinu, eins og það var upphaflega skráð. En Jesús mælti ekki á gríska tungu, heldur aramísku, þá tungu, er töluð var í Gyðingalandi um hans daga. Sumir fræðimenn á vorum dögum telja nokkuð annað hafa legið í frumorðinu aramíska en liggur í orðinu hógvær hjá oss, eða hafi að minnsta kosti oft verið látið liggja í því. Það hafi táknað þann, sem eigi aðeins var hógvær gegn mönnum, heldur þann, sem tekur með auðmýkt og hógværð öllu því, er Guð lætur honum að hendi bera. Það taki fram aðaleinkennið á þeim, sem Jesús mundi hafa nefnt guðrækinn mann. Hann tekur á sig byrðar lífsins, án þess að mögla, en lyftir jafnframt hjarta og hug til Guðs. Hógværðin verður því sama auðmýkt,  lítillæti gagnvart Guði. Athugið orðin með þá merking í huga. „Takið á yður mitt ok og lærið af mér, því að ég  er hógvær og af hjarta lítillátur“, þ.e. ég fel mig Guði, hvað sem mér að höndum ber, og ég er af hjarta lítillátur gagnvart honum. Birtist oss ekki þarna dásamleg mynd guðstraustsins? Fyrir honum er Guð ekki hinn strangi dómari, heldur hinn elskuríki faðir. Og allt af er sjálfsagt að taka með bljúgu geði og lítillæti hjartans öllu því, er hann lætur verða hlutskipti vort á lífsleiðinni. – Með yfirlýsingunni er þá Jesús að mæla fram með  sjálfum sér, heldur er hann að benda á, hvað menn geti af honum lært. Og byrðarnar, sem hann vill hjálpa mönnum til að bera, kenna mönnum að bera, eru erfiðleikar og þjáningar lífsins. Hver sem vill ganga í skóla hjá honum og læra af honum að taka öllu, sem lífið réttir að oss, jafnvel þótt það sé kvöl og þraut, með hógværð og lítillæti hjartans, taka því, sem komi það úr Guðs hendi, honum verði byrðin létt og hann finni hvíld og  frið sálu sinni. – 
	Finnst þér nú auglýsing Jesú ekki koma þér neitt við? Er ekki ástæða til bæði fyrir mig og þig, að hlusta eftir, er hann kallar: „Komið til mín, allir þér, sem erfiðið og þunga eruð hlaðnir, og ég mun veita yður hvíld?“ 
	Ég sé fyrir mér mörg ungleg andlit. Æskan finnur enn ekki til þess, að lífið beri í skauti sínu erfiði og þunga. Engin byrði er ef til vill enn farin að leggjast á herðar þér. Gott er þú ert glaður, og finnur enn ekki til þungans og byrðarinnar. En bjarta og glaðlynda æska, þunginn kann að leggjast á áður en varir. Morgunroði lífsins er svo hverfull. Þótt himininn sé heiðríkur í dag, getur hann orðið skýjaður á morgun. Og undarlega fljótt getur stundum skýþykkni breiðst út um alla hvelfinguna yfir höfði þér úr einu litlu skýi. Himinn þinn, sem er bjartur í dag, getur orðið dimmur af skýjum erfiðleika og ýmis konar þunga óðara en þig grunar, og þá er gott að hafa lært að bera byrðarnar í indælu oki, svo að gleðin missist ekki, þegar þunginn leggst á. Og þótt himinn þinn dökkni ekki, þótt þú komist ekki í tölu þeirra, sem erfiða og þunga eru hlaðnir, þá er samt gott fyrir þig að taka  á þig ok Jesú og læra af honum, því að gerir þú það, fær þú leiðbeint öðrum og létt undir byrðar þeirra. Og þá gerir þú þér far um að verða þess ekki valdur, að byrðar og óþægindi leggist á aðra. En ef að líkindum ræður, þá eruð þeir þó fleiri, tilheyrendur mínir, sem fundið hafið til erfiðis og þunga. Þér ættuð því að vera fúsir á að hlusta, er Jesús kallar: „Komið til mín! ... Takið á ykkur mitt  ok og lærið af mér, því að ég er hógvær og af hjarta lítillátur“. Hafið þér ekki fundið til þess, að ekkert er eins tilfinnanlegt og það, að vanta hvíld sálu sinni?  
	Hvað vill hann þá kenna oss ungum og gömlum? Þetta, sem hann nefnir hógværð og hjartanlegt lítillæti. Vitanlega er það ekki nema ein hliðin á kenning hans. En einmitt þetta atriði telur hann sjálfur svo mikilvægt,  að hann líkir því við okið, sem eigi að létta oss allar byrðar lífsins. Og munum nú, að hógværð hans veit jafnt að Guði sem mönnunum. Af því að hann tekur með hjartans auðmýkt og trúnaðartrausti öllu því, sem lífið færir honum, - tekur því sem það komi úr Guðs hendi, þá er hann og hógvær og lítillátur gagnvart mönnunum. 
	Vér höfum öll séð hafflötinn í ládeyðu og logni. Vér munum, hve fagur hann er, þegar hann liggur spegilsléttur í sólglitinu. En vér höfum líka séð hvessa og sjóinn ýfast og öldurnar æða áfram. Þegar sál vor nýtur síns innsta eðlis er hún eins og hafflöturinn í logni; þegar hún nýtur hvíldar og friðar, þá er hún spegilslétt. En hversu fljótt vill oft yfirborðið ýfast. Óðara en varir er komið rót á hug vorn. Líf margra er fullt af kvöl, af því að þeir fá eigi varðveitt jafnvægi sálarinnar, er erfiðleikar lífsins verða á vegi þeirra og mótgerðir annarra. Hvar sem vér lítum kringum oss, þá sjáum vér ýmis merki þess, að kvöl mannanna er mikil, af því að þá vantar þetta jafnvægi; þá vantar fátt eins og þessa hógværð og þetta lítillæti, sem Jesús talar um. Ég er sannfærður um, að þú finnur til þessa jafnt og ég. Ég finn, að mig vantar það, og þú finnur, að þig skortir það – að minnsta kosti stundum. 
	„Komið til mín, allir þér, sem erfiðið og þunga eruð hlaðnir, og ég mun veita yður hvíld“ – hversu fúsir eru flestir að hlýða á þau orð af því að þeir eru vanir að skoða þau sem tilboð um huggun. Huggunar Krists – hver vill ekki verða hennar aðnjótandi? Og flestir vilja fá þá huggun sem beina gjöf, en gæta þess ekki, að hann er að bjóða það, sem er enn meira: aðferð til þess, að eignast varanlegan frið. En til þess þarf æfing; til þess þarf að ganga í skóla hjá honum. Fjöldi manns heldur, að gjöfum hans rigni svo að segja úr loftinu og þær fáist fyrirhafnarlaust. Hitt mun þó miklu sannara, að hann var að ljúka upp fyrir oss skilningnum á andlegum lögmálum, opna fyrir oss blessunarlindir, sem vér fáum ævinlega ausið úr, ef vér viljum aðeins sækja í þær samkvæmt hans fyrirsögn. Og hér er hann að kenna oss, hvernig því lögmáli er háttað, sem tryggir oss sálarfriðinn. En þér heyrið það sjálfir, að hann talar um, að þetta verði að lærast. Vér verðum að temja sjálfa oss, vér verðum að ganga í skóla hjá Jesú. 
	Þarf ég að minna á, hvernig þessi hógværð hans var? Þú manst, hvernig hann tók því, er hann sá mesta þunga lífs síns í aðsigi. Hann féll á kné og bað föður sinn á himnum að taka þann beiska bikar frá sér, ef þess væri kostur, en bætti síðan við: „þó ekki sem ég vil, heldur sem þú vilt“. - Svo frábær er hógværð hans þar, að jafnvel þeir, sem eigi trúa á Krist í venjulegri merking þess orðs, hafa játað, að á því augnabliki í lífi Jesú hafi mannsandinn komist hæst. Og þú manst, hvað hann sagði, er andstæðingar hans höfðu neglt hann á krossinn: „Faðir, fyrirgef þeim, því að þeir vita ekki, hvað þeir gjöra“. Þú skilur hvað hann á við, er hann segir: „Lærið af mér, því að ég er hógvær og af hjarta lítillátur“. Það er þessi hógværð, sem hann vildi kenna  oss öllum. Lærisveinum hans, þeim er með honum dvöldust, hefir verið minnisstæð þessi hliðin á honum. Einn þeirra fer þessum orðum um hann í einu bréfi sínu: „Kristur leið einnig fyrir yður og eftirlét yður fyrirmynd, til þess að þér skylduð feta í hans fótspor . . . . Hann illmælti eigi aftur, er honum var illmælt, og hótaði eigi, er hann leið, heldur gaf það í hans vald, sem réttvíslega dæmir“. 
	Hugsið yður, að menn tækju af alvöru að reyna þessa aðferð hans, iðkuðu hana af sömu elju eins og sumir iðka t.d. líkamsæfingar. Eitt sinn lögðu kristnir menn stund á andlegar æfingar. Hversu ákaflega er allt slíkt vanrækt í vorri kirkju. Í því efni er katólska kirkjan oss fremri, eins og í sumu öðru. Unga fólkið þyrpist til Reykjavíkur úr sveitunum til þess að ganga í skóla og læra. En hversu fáir finna köllun hjá sér til að ganga í þennan skóla hjá Kristi og læra af honum hógværð og lítillæti, taka á sig  okið hans, svo að þeir fái borið svo byrðar lífsins, að þeir haldi sálarfriði sínum óskertum. Og þó er meira í það varið að hafa lært að varðveita sálarfrið sinn en að kunna eitthvert hrafl í einni eða annarri fræðigrein. Ég segi þetta ekki til þess að lasta námfýsi unga fólksins, heldur af hinu, að mig furðar á, hve hógværðarskóli Krists er vanræktur. Í þann skólann getum vér gengið, hvar sem vér erum stödd og við hvaða vinnu sem vér fáumst. Opinbert líf þjóðar vorrar ber þess glögg merki, hve hann er vanræktur. Á stjórnmálavígvelli vorum hefir margur særst dýpra sári en nauðsyn bar til fyrir það hógværðarleysi,  sem þjóð vor hefir lengi með sér alið. Og víða flýr sálarfriðurinn af heimilunum, af því að menn leggja enga stund á það, að taka á sig hógværðarok Krists og bera byrðar lífsins og mótgerðir annarra í því. Gerið eitt fyrir mig: Takið eftir því, þótt ekki sé nema svo sem viku eða hálfsmánaðartíma, hve mikið af óþægindum þeim og kvöl, sem fyrir menn kemur í daglegu lífi, á dýpstu rætur sínar að rekja til þessa hógværðarleysis. Menn láta erfiðleikana ýfa hug sinn, glata sálarró sinni miklu oftar en þeir í raun og veru þyrftu. Og menn láta mótgerðir annarra þyrla burt þeim friði og því jafnvægi, sem legið hefir yfir vötnum hugans. Og vegna hinnar sömu vöntunar á hógværð trufla menn svo oft og tilfinningalega sálarfrið annarra. Ef vér göngum í skóla hjá Kristi, fer oss smátt og smátt að skiljast, hvers virði það er að eiga spegilsléttan hugarflöt í sál sinni, hve mikils virði er kyrrð og friður yfir vötnum andans, hvað dýrmætt það er, að hafa fundið  hvíld sál sinni. Og þá skilst oss líka, hver synd það er, að raska sálarfriði annarra með óvinsemd og kuldalegum orðum. 
	Það er undarlegt hve yfirborð lífsins blekkir marga: Vér teljum sjálfum oss trú um það, að vér lifum þetta jarðneska líf, til þess að strita og vinna fyrir líkamlegri afkomu vorri. Mestöll hugsun vor fer í það. Og þó verður þetta útkoman hjá öllum kynslóðum að lokum, að mest sé í það varið, að finna sál sinni hvíld – eignast sálarfrið. 
	Eitt hið fegursta fyrirbrigði náttúrunnar, sem ég hefi  séð á þessu landi, bar fyrir augu mín vorkvöld eitt í Reykjavík. Sólin var að setjast og gylti spegilsléttan hafflötinn. Friðurinn í náttúrunni var óumræðilegur. En það, sem ég undraðist mest var þetta: Sólin helti gulli sínu einnig yfir reykjarmekkina, sem lagði upp úr húsunum. Þeir urðu logagyltir líka, líkt og sumir flugeldar, og  það er ein hin undraverðasta sjón, sem ég hefi séð. Þeir, sem ekki hafa séð þetta, geta naumast trúað því, að slíkt geti fyrir komið. Það er gullfallegt og gullsatt, er söguskáldið líkir sálarfriðnum við þetta fyrirbrigði náttúrunnar. Það er vert að setja á sig þessi orð hans: „Þau fundu bæði, að í sól sálarfriðsins verður allt að gulli – líka reykjarsvæla mannlífsins . . . . og að allt annað gull er mannsálinni fánýtt til frambúðar“. 
	Menn trúa því ekki, að unnt sé að eignast hógværð og lítillæti Krists og þann veg öðlast varanlegan sálarfrið. Þess vegna hlusta svo fáir, er hann kallar: „Komið til  mín!“ 
	Einn fegursti og friðsælasti bletturinn, sem þetta land á, er lítið stöðuvatn í Borgarfirði. Skógivaxnar hæðir lykja um það á þrjá vegu, en sléttir vellir á einn. Frá  bernsku hafði ég heyrt um það talað. Loks nú fyrir fáum árum komst ég þangað bjartan sumardag. Veðrið var  undrablítt og heitt. Vatnsflöturinn lá spegilsléttur. Ekki sást svo mikið sem ein rák á vatninu. Skógivaxnar hæðirnar spegluðust í því. Einkennilegast var að sjá glitrandi loftið yfir vatninu. Það var sem eitthvað stígi upp  í sólarhitanum. Mér fannst það vera friður náttúrunnar; það var sem hann liði stöðugt til hæða. Dvölin þarna við vatnið var yndisleg. Þegar ég reið burt, var ég og samferðamenn mínir að smálíta aftur, en inn í hug minn  læddust þessi orð úr alþekktu kvæði: 
	„og sál mín verði lognblíð lá, 
	ljósanna föður skuggasjá“. 
	Aldrei hefi ég skilið betur, hvað fyrir skáldinu vakti, en síðan ég sat þar við vatnið. Og aldrei hefi ég skilið betur en síðan, hvað fyrir Kristi vakti. Kristur vill kenna oss hógværðina, til þess að hugur vor verði jafnsléttur og vatnsflöturinn. Fyrr en það er orðið fær dýrð Guðs eigi  speglast í sál vorri. Heimur andans er enn verulegri en þessi sýnilegi heimur. Og margs konar undrafegurð lykur um hug vorn, en hún fær eigi speglast í honum, af því að yfirborð hans er að öllum jafnaði úfið. Fyrir því fær friður Guðs heldur ekki tekið sér varanlegan bústað í sál vorri. Og með þessu lokum vér oss úti frá allri verulegri hlutdeild í æðstu sælu lífsins. 
	Það er hlutverk mitt að auglýsa Krist fyrir þeim af  yður, sem hættir við að gleyma honum. Nú hefi ég minnt yður á, að hann kallar enn: „Komið til mín! Takið á yður mitt ok og lærið af mér, því að ég er hógvær og af hjarta lítillátur, og þá skuluð þér finna sálum yðar hvíld“. Viltu ganga í skóla hjá honum, taka á þig ok hans, læra af honum að vera hógvær, svo að sál þín eignist frið og verði sem sléttur vatnsflötur og fái speglað eitthvað af dýrð Guðs? 
	Í þögninni finnst mér ég heyra löngunarandvarp stíga upp frá hjörtum margra yðar, svo sem þér takið undir  þessa fögru bæn: 
	„Og sál mín verði lognblíð lá, 
	ljósanna föður skuggasjá“.   
	Ummyndun Jesú og samband við ósýnilegan heim. (Sjötta sunnudag eftir þrettánda).  
	Og eftir sex daga tekur Jesús þá Pétur og Jakob og Jóhannes bróður hans með sér, og fer með þá upp  á hátt fjall, þar sem þeir voru einir saman. Ummyndaðist hann þá að þeim ásjáandi, og ásjóna hans skein sem sólin, en klæði hans urðu björt eins og ljósið. Og sjá, Móse og Elía birtust þeim og voru þeir að tala við hann. En Pétur tók til máls og sagði við Jesú: Herra, gott er oss hér að vera; ef þú vilt, mun ég gera hér þrjár tjaldbúðir, þér eina og Móse eina og Elía eina. Meðan hann var enn að tala, sjá, þá skyggði bjart ský yfir þá, og sjá, rödd úr skýinu sagði: Þessi er minn elskaði sonur, sem ég hefi velþóknun á; hlýðið á hann. En er lærisveinarnir heyrðu röddina, féllu  þeir fram á ásjónu sína og urðu mjög hræddir. Þá gekk Jesús að og snart þá og mælti: Rísið upp og verið óhræddir! En er þeir hófu upp sín, sáu þeir engan nema Jesú einan. 
	Og er þeir gengu niður af fjallinu, bauð Jesús þeim og sagði: Segið engum frá sýninni fyrr en manns-sonurinn er risinn upp frá dauðum (Matt. 17, 1-9).  
	Þetta guðspjall hefir að vissu leyti allt af orðið útundan í kirkjunni. Það er sett á sjötta sunnudag eftir þrettánda. En nú er það ekki nema örsjaldan, að það kemur fyrir, að sex verða sunnudagarnir milli þrettánda og fyrsta  sunnudags í níuviknaföstu. 
	Ég þykist því fullviss þess, að þér hafið sjaldan heyrt talað um ummyndun Jesú á fjallinu frá prédikunarstóln -um. - Það er engan veginn auðhlaupið að því, að tala  um þann atburð í lífi Jesú, hann hefir ávallt verið mönnum svo óskiljanlegur og mörgum hefir virst hann ótrúlegur. Og víst er það, að í frásögum guðspjallanna er sá atburður alveg einstæður; og fyrir þá sök verður  hann torskildari. 
	Því meiri ástæða er þá til að athuga, í hvaða sambandi guðspjöllin segja oss frá þeim atburði. 
	Öll þrjú guðspjöllin segja oss frá honum, þótt orðalagið sé ekki alveg eins hjá þeim, og öll þrjú segja þau oss með líkum hætti frá því, hver undanfari þess atburðar hafi verið, sem sé þetta: Þegar Jesús spurðist fyrir um það hjá lærisveinum sínum, hvern fólkið segði hann vera og hvern þeir sjálfir segðu hann vera, þá hafi  Pétur í nafni hinna lærisveinanna og sjálfs sín komið fram með þá játning, að Jesús væri hinn eftirvænti Messías, Kristur Guðs. Svo vænt sem honum kann að hafa þótt um þá játning þeirra, þá hafi hann samt bannað þeim að segja nokkrum frá þessu áliti þeirra, en í þess stað sjálfur byrjað að kunngera þeim, að manns-sonurinn ætti  margt að líða og honum að verða útskúfað af öldungunum og æðstu prestunum og fræðimönnunum og hann deyddur verða, en upp rísa eftir þrjá daga. Því næst hafi hann tekið að brýna það fyrir þeim og fólkinu, hve áríðandi það sé, að afneita sjálfum sér, því að hver sem vilji bjarga lífi sínu, muni týna því; en hver, sem týni lífi sínu hans vegna og fagnaðarerindisins, muni bjarga því. Og fyrir hvern þann, er blygðist sín fyrir hann og hans orð hjá mönnunum, fyrir hann muni og mannssonurinn blygðast sín, þegar hann komi í dýrð föður síns með heilögum englum. Og síðan hafi hann bætt þessu við: „Sannlega segi ég yður, nokkrir af þeim, er hér standa, munu alls ekki smakka dauðann, fyrr en þeir sjá guðsríki komið með krafti“. Ég tilfæri orðin, eins og þau eru í Markúsarguðspjalli, því að það er talið frumlegast og áreiðanlegast allra guðspjallanna. Eftir þessi orð kemur síðan frásagan um ummyndunina hjá þeim öllum. Tveir þeirra segja, að það hafi verið sex dögum  síðar, en einn þeirra segir, að það hafi verið hér um bil átta dögum síðar (þ.e. hér um bil viku síðar, eins og vér nú myndum segja). 
	En hví setja þeir nú frásöguna um þetta einmitt á eftir  þessum orðum? Fyrir þá sök, að bæði lærisveinarnir og  guðspjallamennirnir hafa litið svo á, að með þessum atburði hafi þeim verið sýnt, hvern veg guðsríki komi með  krafti. Að þetta sé sambandið í frásögu guðspjallamannanna hafa margir biblíufræðingar álitið og halda enn. Og úr því að nokkrir af þeim, sem þarna stóðu, áttu ekki að smakka dauðann, fyrr en þeir sæju guðsríki komið með  krafti, hefir mönnum jafnan verið ljóst, að þessi atburður og upprisa Jesú sjálfs, eða það að hann birtist eftir krossdauðann, væru stórfelldustu atburðirnir, sem lærisveinarnir urðu vottar að. Hvar sáu þeir guðsríki komið með  krafti, ef ekki þar? Og þeir viðburðirnir er líka skyldastir, þegar þeir eru nákvæmlega athugaðir. Því að ummyndun Jesú er engan veginn eini furðulegi atburðurinn, sem guðspjöllin segja oss, að hafi gerst þarna á fjallinu; hitt er engu síður furðulegt, að tveir framliðnir menn, einhverjir allra mestu forvígismenn guðstrúarinnar með  Ísrael og öflugustu leiðtogar þeirrar þjóðar, birtast úr æðri veröld, til þess að ræða við hann um það, sem fram undan sé, burtför hans úr þessum heimi, er fyrir  honum liggi að leiða til lykta í Jerúsalem. Með öðrum orðum: krossdauði hans er umtalsefni þessara himnesku gesta, sem á sínum tíma höfðu þolað svo mikla mótspyrnu og erfiðleika vegna erindisins, er þeir höfðu  orðið að reka fyrir Guð hér á jörð. Þeir virðast birtast til þess að undirbúa hann og styrkja, áður en hann gengur út í píslir og dauða. Þeim virðist ekki hafa staðið á sama um hann né málefni hans. 
	Og hafi þeir nú birst honum þarna á fjallinu, þá er ekki svo mikill munur á því og hinum atburðinum, sem vér höfum jafnan verið vanir að skoða gleggsta merkið um komu guðsríkis til vor: upprisu Jesú, sem þó vísast er réttara að auðkenna svo, að hann hafi birst lærisveinum sínum mörgum sinnum eftir dauða sinn. Hið dásamlega við hvorntveggja atburðinn er þetta: þeir koma frá  æðri veröld eftir líkamsdauðann og gera sig í bili sýnilega á þessari jörð, til þess að boða þeim, sem hér lifa, tilveru hins heimsins og um leið það, að ekkert ranglæti  hér í heimi né ofbeldi né nokkurs konar illræði geti banað sannleikanum, né réttlætinu né elskunni. Allt slíkt haldi velli á æðra stigi lífsins, þótt það sýnist fara halloka hér. 
	Jesús hafði ávalt haldið því fram, að guðsríki kæmi af himni, en ekki fyrir tilverknað mannanna. Fyrir því nefndi hann það oftsinnis himnaríki. Mönnum kemur alls ekki saman um það að öllu leyti, í hverju hann hafi álitið guðsríki vera fólgið. Oss væri næsta mikilvægt að vita, hvort  hann hafi sjálfur litið svo á, að þessi atburður á fjallinu væri einn aðalvotturinn um komu þess, og hvort hann hafi aðallega nefnt hið æðra stig tilverunnar, hina æðri veröld, guðsríki eða himnaríki og þá vænt komu guðsríkis hér á jörð fyrir áhrif þaðan og opinberun. Eftirtektarvert er það, að þegar fyrir Krists daga er orðið guðsríki látið tákna hinn æðra heim. Í Spekinnar bók  (10. kap.) er talað um Jakob, forföður Gyðingaþjóðarinnar, og vikið að því, að hann hafi séð draumsýnina: stigann, sem stóð á jörðunni og náði upp til himins og englar Guðs fóru upp og niður. Um þá sýn er komist svo að orði, að þá hafi spekin, sem þar er talað um sem sérstaka veru, „sýnt honum guðsríki og veitt honum þekking á heilögum hlutum“. - Þar táknar guðsríki hinn ósýnilega dýrðarheim Guðs, þann heim, er vér trúum að Móse og Elía hafi dvalist í frá þeirri stundu, er þeir hurfu af þessari jörð, þann heim, er Jesús gekk inn í, þá er hann var dáinn á krossinum. Í þeirri merking er og orðið notað sumstaðar í Nýja testamentinu, eins og t.d. í þessum orðum Páls: „hold og blóð getur ekki erft guðsríki“, þ.e.a.s. hinn jarðneski líkami getur eigi gengið inn til hinnar æðri tilveru. 
	En hvort sem Jesús áleit nú þennan stórfellda atburð  á fjallinu sérstakan vott um komu guðsríkis eða ekki, þá verður því ekki neitað, að þar gerði hinn æðri heimur vart við sig með svo stórfelldum hætti, að slíks eru annars ekki dæmi, því að ég tel sjálfa ummyndun Jesú einnig vott um krafta æðri veraldar. Og gleymið eigi  að hugfesta yður það, að þar á Jesús sjálfur tal við framliðna menn, samlanda sína, að svo miklu leyti sem vér getum kennt hann við þessa jörð.  
	Á vorum dögum er mikið rætt um samband við  ósýnilegan heim. Eins og þér öll vitið, er það skoðun margra manna, að það samband sé fáanlegt. En þeir eru margir, sem stendur stuggur af slíku og halda, að slíkt sé ekki leyfilegt; það sé á móti því, sem Guð hafi ætlast til. - En hafið þér aldrei hugleitt það, hvert dæmi Jesús sjálfur hefur gefið í þessu efni? Hann hefir gengið hér á undan og sjálfur rutt brautina. Hann hefir vissulega aldrei kennt oss það, að sér væri leyft sumt, sem oss væri eigi leyft. Ef það er synd af oss að taka við skeytum, sem oss eru færð úr æðra heimi, þá drýgði hann synd með því að tala við þá Móse og Elía á fjallinu. Og ef mönnum á vorum dögum er ekki heimilt að athuga þær ljósverur, sem birtast frá oss óþekktum heimi, þá hefir hann ekki heldur gert rétt, er hann tók þá Pétur, Jakob Jóhannes með sér upp á fjallið, til þess að hinir gætu birst. Í Markúsarguðspjalli er þess getið, að hann hafi viljað hafa þá eina og ekki fleiri með sér. Og ef eigi  má halda tilraunafundi í þessa átt nú og hafa viðstadda þá menn, sem gæddir eru sérstökum hæfileikum í þessa átt, - hæfileikum, sem verur í æðra heimi virðast kunna að nota, þótt vér berum ekkert skyn á slíkt, þá var  rangt af honum að hafa jafnan með sér þessa þrjá lærisveina, sem slíkum hæfileikum sýnast hafa verið gæddir í ríkum mæli. Þegar mestu atburðirnir fóru fram í lífi hans. Þá þrjá velur hann til að vera með sér, bæði þegar hann vekur upp dóttur Jaírusar og þegar þeir Móse og Elía birtast og þegar hann baðst fyrir í Getsemanegarði og engillinn birtist til að styrkja hann. Við  tvö af þeim þrem tækifærum féllu þeir í undarlegt svefnástand. Og við öll þessi tækifæri sjáum vér þess vottinn, að æðri öfl en þessarar veraldar eru í verki með  honum. 
	 Og ný spyr ég yður, kærir tilheyrendur mínir, haldið þér, að hann hafi drýgt synd með þessu? Nei, þér haldið það ekki. Því síður látið þér yður til hugar koma, að hann hafi gert máttarverk sín fyrir fulltingi foringja illu andanna, eins og mótstöðumenn hans báru honum á brýn. Eða kemur yður til hugar, að hann hafi látið blekkjast: þetta hafi ekki verið Móse eða Elía, er við hann töluðu, heldur einhverjir aðrir, sem leikið hafi á hann? 
	Þér hikið við að samsinna því. Ætti þá ekki líka  að vera lokið öllu heimskulegu hjali um það, að samband við ósýnilegan heim, ef það sé nokkurt á vorum dögum,  gerist fyrir tilstilli illra anda og að það sé ósæmilegt og ókristilegt athæfi? Hafið þér eigi svo hleypidómalausan  og opinn hug, að þér fáið séð, að hvar sem menn leita eftir því sambandi með gagnrýnandi gætni, af sannleiksþrá og löngun eftir fullkomnari þekking á tilverunni og af elsku til þeirra, sem þeir hafa misst, og með lotningarfullri trú á mátt Guðs og gæsku og innilegri bæn til  Guðs um meira ljós, þar er verið að feta sig áfram á þeirri sömu leið, sem Jesús sjálfur gekk á undan oss, þá er hann tók þá Pétur og Jóhannes og Jakob með sér og fór upp á fjallið til að biðjast fyrir? Hljóta ekki allir gætnir og samviskusamir menn, sem eigi ganga með hugann fjötraðan í hleypidómum og blindaðan af hræðslu undanfarinna vanþekkingartíma, leifum af gamalli galdratrú, að sjá þetta? 
	En það er annað, sem hér er að athuga. Fjöldi manns  í sjálfri kristninni er hættur að trúa því, að þessi atburður á fjallinu hafi nokkurn tíma gerst með þeim hætti, sem guðspjöllin skýra frá. Jafnvel prestar og guðfræðingar hafa í huga sínum gert hann að helgisögn; að minnsta kosti halda þeir sumir, að hér geti aðeins hafa verið að tala um einhverja innri sýn eins af lærisveinunum, t.d. Péturs; sýn, sem þá auðvitað verði eigi neitt lagt upp úr; ekkert hafi gerst, er þeir þrír hafi getað séð með líkamlegu auga. Svo langt hefir efnishyggja umliðinnar aldar  komist með kirkjunnar menn. En ég lýsi því hér með  yfir, að ég trúi því, að allt þetta hafi gerst, trúi því meðal  annars af því, að ég hefi sjálfur séð dásamlega atburði,  sem benda í þá átt, að slíkt geti gerst, og af því að mér er kunnugt um, að ekkert í þekking mannanna, sem enn er fengin, mælir á móti því. Í því efni mun sjálf  ummyndun Jesú þykja furðulegust alls. En hlustið nú á, hvað einn af lærðustu og gætnustu vísindamönnum heimsins, þeirra er rannsakað hafa þessa hluti, segir um hana í nafnkunnri bók: 
	„Fáir neita því, að andi hans hafi verið æðri vorum anda, en ég játa það, að mér virðist það nokkuð hjátrúarkennt að ætla, að líkami hans hafi verið verulega frábrugðinn vorum líkama. Að minnsta kosti voru klæði hans gerð með venjulegum hætti; samt tóku þau þátt í dýrð ummyndunarinnar. Ummyndunin var ljómandi fagur viðburður, og var tákn þess, að andinn, sem í efninu býr, gerir efnið veglegt og drottnar yfir því. Ljóminn í auga stórgáfumannsins, nær því sýnileg birtan, sem stafar út um líkamann á háleitum hrifningaraugnablikum – þetta var hafið upp í æðra veldi og síaðist gegnum og breiddist yfir veikan mannslíkamann og bóndabúning Krists, slitinn af ferðalagi, þar til er þeir fáu menn, er nutu þeirrar gæfu að fá að sjá þetta, urðu að taka fyrir augun. 
	Sama er sagt um Móse, eftir að hann hafði verið einn á tali við Jahve; vel má vera, að svo hafi verið um Jóhönnu af Arc; sama getur enn hent helgustu mennina“. 
	Í almanakinu er þetta sunnudagsguðspjall, sem svo  að segja ævinlega hefir orðið út undan, einkennt með fyrirsögninni „Krists dýrð“. Er það ekki réttnefni? Þarna  komst andi hans í slíka hæð, ef til vill meðfram fyrir bæn  hans og hjálp frá æðri veröld, að hann brýst með slíku afli gegnum efnið, að það gerbreytist til ljómandi fegurðar og sami dýrðarljóminn stafar út frá honum, eins og síðar jafnan lék um hann, er hann birtist eftir upprisuna. Hafa ekki of margir misst sjónar á Krists dýrð? Þolir mannkynið að missa trúna á dýrð hans? Mátt þú við  því að missa hana? 
	Fræðimennirnir hafa löngum haft tilhneiging til þess, að reyna að fá það út úr guðspjöllunum, að hann hafi ekki  sjálfur talið sig vera annað en spámann og andlegan fræðara. En eftir allar biblíurannsóknir síðustu tíma hefir það þó orðið ofan á, að samkvæmt frásögu guðspjallanna hafi hann í raun og sannleika trúað á komu guðsríkis fyrir  sérstakan kraft af hæðum og bylting í mannheiminum, og að sú bylting kæmi ofan að. Hann hafi trúað því, að  hann væri hinn fyrirheitni manns-sonur, er kæmi af himni, hið fyrirhugaða verkfæri í Guðs hendi, er lengi hafði verið spáð að koma ætti, og ætlað sé það hlutverk, að koma mannkyninu í hið sanna samfélag við Guð. Hann hafi trúað því sjálfur, að hann hefði nánari vitund um Guð en nokkur annar, og að hann fyrir þá sök gæti verið meðalgangari milli Guðs og manna. Hann hafi trúað á fortilveru sína svo sem sjálfsagt skilyrði fyrir þessu. Hann  hafi sjálfur verið sannfærður um það, að hann hafi áður verið í dýrð hjá föður sínum á himni, en þeirri vegsemd hafi hann afklæðst og lítillækkað sjálfan sig af elsku til  mannanna, svo að hann gæti fæðst í þjónsmynd á þessa jörð. Hann hafi trúað því, að dauði sinn myndi hafa einhver undursamlega víðtæk áhrif, enn þá miklu stórfelldari í afleiðingum sínum mannkyninu til blessunar heldur en þau, er kenning hans hefði. 
	Þetta er sú mynd af Jesú, er menn eftir langvinnar  rannsóknir fá út úr guðspjöllunum. Var hann hugarburðarog draumsýnamaður, er lét blekkjast af sjúkum ímyndunum? Getur þú ímyndað þér, að hin háleitasta andlega hreyfing, sem fram hefir komið í heiminum, geti átt upptök sín að rekja til draumsjóna frávita manns? Verður ekki aðgengilegra fyrir skynsemina – hvað þá fyrir  hjartað – að trúa því, að hann hafi skilið sjálfan sig rétt? Og þá fer ekki sjálf ummyndunin að verða neitt ótrúleg. Það er hin innri dýrð hins guðlega eðlis, sem birtist og brýst gegnum efnislíkamann á því hrifningaraugnabliki. 
	 
	Og nú kem ég að því, sem er oss mesta fagnaðarefnið. Þér vitið, að hin svonefnda nýja guðfræði á vorum dögum, eða ein stefna hins frjálslyndara skilnings á kristindóminum; reynir eigi að skýra Jesú út frá manneðlinu einu, heldur reynir hún að skýra, hvað með mönnunum felist, út frá Jesú. Sá Jesús, sem aðeins er einn af oss, maður með mönnum og eigi meira, sem er að reyna að geta gátu tilverunnar, eins og vér verðum að gera, en veit ekki neitt með vissu um ákvörðun sína né vora, hann gæti verið mikill fræðari, en hann er ekki það, sem syndugt manneðlið þarfnast fyrir. Vér þurfum á frelsara að halda, sem er máttugur og kunnugur æðri heimi en þessum, og veit það; vér þörfnumst opinberara, sem getur talað svo sem út frá hjarta tilverunnar og með rödd Guðs, en jafnframt lifir því lífi, sem er svo samtvinnað voru lífi, að allt, sem er orðið að veruleik í honum, það er og til sem máttuleiki í oss – Og nú kemur megin-vandaatriðið. Erum vér verur sömu tegundar og Jesús, þótt vér vitanlega séum fjarri því að hafa náð vaxtarhæð hans? Þeirri miklu spurning svarar hin nýja stefna játandi. Ekkert af því, sem í guðspjöllunum er haft eftir  Jesú, mótmælir þeim skilningi. Í raun og sannleika mun kirkjan aldrei hafa farið of langt í því að trúa á guðdóm  hans, þó að tilraunirnar til að skýra það, í hverju guðdómurinn sé fólginn, hafi vitanlega verið ófullkomnar og mjög  mismunandi. Ég efa það, að nokkur maður geti gefið oss rétta lýsing á guðdómi hans. Enginn af oss megnar að skilja, hvað Guð er. En andi vor þekkir ekkert fullkomnara og hærra og þráir ekkert heitara en að sú gæska og speki og það siðferðisafl, sem birtist í Jesú, liggi að baki allri tilverunni. En þessum guðdómi hans var samfara, meðan hann dvaldist hér á jörð, mikil takmörkun í þekking og mætti, og hann varð að beygja sig í hlýðni undir vilja síns himneska föður, og guðdómseðlið girti eigi  fyrir það, að stundum var sem hann sæi eigi, hvert faðir hans væri að leiða hann, og hann gat því lent í sárri raun og hörðu sálarstríði. Jafnvel hann gat því þurft leiðbeiningar af himni. 
	Ég trúi því, að hann sé bæði frelsari og dómari mannkynsins, því að það er líf hans í oss, sem slítur sundur fjötra syndarinnar og leysir bandingjann, og með því, sem hann er, er kveðinn upp dómur yfir oss. Já, máttug vera  kom í þennan heim, fæddist sem barn á þessa jörð, og dó á krossi sem æskumaður í blóma lífsins. Í þeirri veru sjáum vér bæði uppsprettu vors eigin eðlis og takmark  vort. Þar birtist oss hinn eilífi veruleiki, sem vér allir eigum hlutdeild í. Hann er oss hliðið inn að Guðs leyndardómi. Það er dásamlegt að vita það, og aldrei hefir mannkyninu verið birt neitt, sem er meira gleðiefni. En  ef svo er, þá erum vér verur frá hinni sömu eilífu uppsprettu, er íklæðst höfum einstaklingseðli hér á jörð, til  þess að vér mættum fyrir erfiði og þrautir, baráttu og sigur ná til guðvitundar í Kristi. Hvað fyrir oss liggi í eilífðinni, hefir aldrei verið opinberað oss. Sum orð Jesú láta oss renna í grun í, að á sínum tíma bíði einnig vor allra dýrlegt hlutverk, er vér höfum náð þeirri fullkomnun, sem til þess þarf, að geta verið hlýðið verkfæri til  framkvæmdar Guðs vísdóms-vilja. Þér munið t.d. eftir  þessum ummælum hans í dæmisögunni um talenturnar: „Þú góði og trúi þjónn, yfir litlu varstu trúr, yfir mikið mun ég setja þig“. 
	Það er mikill munur á útsprunginni blómjurt og frækorni sömu tegundar. Og þó búa allir máttuleikar blómjurtarinnar í frækorninu. Það er munur á Jesú í dýrð  ummyndunarinnar og veikum, syndiþjáðum mönnum, eins  og vér erum. Samt kallaði Jesús veika mennina bræður sína, og hvergi varð jafn mild birtan, er skein af dýrð  siðferðilegrar fullkomnunar hans, og þegar hann talaði um syndarann og við þá, sem jafnvel höfðu fallið djúpt, og svo að segja bræddi af þeim fjötrana með himneskri ástúð sinni, af því hann sá í þeim fræið, sem eitt sinn er ætlað að ná þroska blómjurtarinnar, ætlað að vaxa upp í dýrð ummyndunarljómans. 
	Og hugsið nú um það með sjálfum yður, hvort hollara muni vera að kenna veikum mönnunum: að líta á sjálfa sig sem búandi yfir slíkum máttuleikum eða sem gerspillta og Guði andstyggilega, nema því að eins að þeir aðhyllist ávexti blóðfórnar, er átt hafi að taka burt reiði  Guðs yfir syndum mannanna.  
	Vilduð þér ekki fúslega fá að sjá guðsríki komið með  krafti, áður en þér eigið að smakka dauðann? Finnst yður  ekki lærisveinarnir hafa verið sælir, þeir er fengu að horfa á dýrð ummyndunarinnar og það, er því var samfara? 
	En ef sambandið við annan heim skyldi vera einn sterkasti liðurinn í komu guðsríkis á þessa jörð! Vitið  þér nokkuð það geta komið fyrir, sem mundi hafa stórfelldari afleiðingar, en ef framhaldstilveran sannaðist svo,  að það yrði þekking, sem allir ættu, og allir lifðu í þeirri föstu vissu, að andlegur heimur lykur um oss á alla vegu og að þaðan getum vér orðið varir stöðugra áhrifa oss til þroska og blessunar? Og bjartsýnið þá, sem fylgir trúnni á þroskabrautina upp eilífðarstigann! 
	Finnst yður eigi þörf á, að guðsríki komi með krafti? Er ekki ástandið í hinum kristna heimi slíkt, að guðsríkisins sér furðu-lítinn vott með oss? Þekkið þér nokkurt öflugra merki heiðninnar en t.d. loftfaraárásirnar í síðustu styrjöld inn yfir lönd og borgir, þar sem myrtar voru mæður og börn og gamalmenni? Er til öllu stórfelldari  afneitun alls þess, er Jesús kenndi? 
	Og nú að lokum þetta. Þegar Jesús hafði slitið tali sínu við þá Elía og Móse, himnesku gestina, er þarna birtust, þá heyrðist rödd út úr skýinu, sem sagði: „Þessi er minn elskaði sonur, sem ég hefi velþóknun á; hlýðið á hann“. Einmitt þegar hann hefir verið að tala við framliðna menn, sem birst hafa honum úr eilífðinni, þá er lærisveinunum boðið að fara eftir fyrirsögn hans, - boðið það af hinni himnesku rödd. Og svo ætti sambandið við þá, sem komnir eru inn í eilífðina, að vera ókristilegt athæfi! 
	Hefir yður aldrei komið það til hugar, að þeir, sem leitað hafa eftir því sambandi með heitri þrá hjartans, munu vera eitthvað nær þeim brautum, sem guðsríki kemur eftir, heldur en hinir, sem ófrægja þá leit eða af einhverjum ástæðum stuggar við henni? 
	Ég bið ekki um neitt svar. Að eins langar mig til, að þér svarið yður sjálfum. 
	Guðspjallið um ummyndunina á fjallinu á það ekki skilið að vera haft út undan, sem raun hefir orðið á í kirkjunni. 
	Hefðu postular Krists ráðið niðurstöðum sunnudaga-guðspjallanna, mundu þeir hafa valið því fremri sess. 
	Mér finnst ég ekki síst út frá því skilja þessa þrá, sem kom fram hjá lærisveinum hans, er þeir sáu hann upprisinn. Þeir féllu fram og sýndu honum lotningu, langaði jafnvel til knéfallandi að grípa utan um fætur hans í tilbeiðslu. Hefir þú aldrei fundið til hinnar sömu löngunar, er þú hugsaðir um hann á bestu augnablikum lífs þíns? Er hann ekki líka þér „von dýrðarinnar“? 
	„Ó gæti ég skyggnst á bak við tímans tjald 
	og tekið á hans minnsta klæðafald .“   
	Sæðið grær og vex. 
	(Annan sunnudag í níuviknaföstu)  
	Og hann sagði: Svo er og um guðsríki sem maður kasti sæði á jörðina, og sofi og fari á fætur nótt og dag, og sæðið grær og vex, hann veit eigi með hverjum hætti: af sjálfri sér ber jörðin ávöxt, fyrst stráið, þá axið, þá fullt hveitikorn í axinu. En er ávöxturinn er þroskaður, sendir hann þegar út kornsigðina, því að uppskeran er komin (Mark. 4,26-29).  
	Það líður oftast langur tími milli sáningar og uppskeru. Mikið gerist þann tíma. Það er mikill munur á frækorninu, sem sáð er í jarðveginn og fullþroska kornaxinu eða þá aldintrénu. Aðdáanlegt er lögmálið, sem ræður vextinum eða þroskuninni. Því betur sem vér athugum það lögmál, því fleiri hliðar sjáum vér á því. Kristur virðist hafa haft djúpan skilning á því, og eigi fáar af dæmisögum hans eru sagðar til að opna augu vor fyrir ýmsum hliðum þess. 
	Í dæmisögunni um sáðmanninn leggur hann aðaláhersluna á að sýna, hversu háður vöxtur sáðkornsins er þeim jarðvegi, sem sáð er í. Sáðkorn sáðmannsins voru í sjálfu sér öll jafngóð, með sama þroskunarhæfileikann, en þau náðu engan veginn öll að bera sama ávöxt, af því að sum féllu í troðna mold, önnur í grýtta jörð, enn önnur meðal þyrna. Þau ein, sem féllu í góða jörð, náðu því að verða strá, síðan ax, og því næst fullt hveitikorn í axinu. Sú dæmisaga felur í sér mikilvæga bending og jafnframt huggunarríka viðvörun til allra sáðmanna á öllum tímum, ekki síst þeirra, er reyna að ryðja nýjum hugsjónum braut. Hún minnir oss á, að láta ekki hugfallast, þótt erfiðlega gangi í fyrstu, þótt jarðvegurinn sé bæði troðinn og grýttur, hjörtu manna skilningslaus og óviðtæk, já, hugir þeirra stundum fullir þverúðar og mótspyrnu. 
	Aðrar dæmisögur hans halda að oss öðrum hliðum þessa hins sama vaxtar- og framþróunarlögmáls. Ég  minni yður á litlu dæmisöguna um mustarðskornið. Þar  er haldið fram andstæðu hinnar litlu og óásjálegu byrjunar við hinn stórfellda árangur að lokum. Þar er bent á vaxtarmagnið, orkubirgðirnar og máttinn til að standast. Þá er og nýrri hlið haldið að oss í sögunni um illgresið meðal hveitisins. Þar er sáðmaðurinn minntur á ný öfl, sem hann verður við að stríða; öfl, sem stafa að vísu ekki beinlínis frá jarðveginum sjálfum, heldur frá andstæðingum sáðmannsins og þess málefnis, er hann berst fyrir. 
	En dæmisagan þessi, sem er texti vor í dag, heldur  fram enn annarri hlið á hinu undraverða náttúrulögmáli. Hún bendir fyrst og fremst á þetta, að maðurinn verði að gera skyldu sína: undirbúa jarðveginn og sá og því næst bíða hugrór og treysta öflum náttúrunnar eða Guði hvort sem vér nú heldur viljum nefna það. Vel má segja, að hún bendi oss á vanmátt vorn, hve lítið vér fáum stuðlað að því, að sæðið grói og vaxi. Vissulega hefir Páll skilið meistara sinn, er hann minnti á þetta, að vér gætum aðeins sáð og vökvað, en meira ekki; Guð væri sá, sem ávöxtinn gefur. En jafnframt kemur fram í þessari dæmisögu alveg einstök bjartsýni, sem er full af trú og von. Trúin, sem þar er um að ræða, er traustið á vaxtarlögmálinu, traustið á þeim öflum í náttúrunni sjálfri, sem maðurinn er í samvinnu við. Hér er bent á, hvað náttúran sjálf geri, hvernig hún starfi með dásamlegum hætti og hjálpi sáðmanninum, ef hann innir fyrst af hendi það, sem honum er ætlað; taki við af honum, þegar hann er að mestu orðinn ómáttugur til þess að vinna nokkuð frekar að vexti sáðkornsins. Sjálfur skilur sáðmaðurinn ekki, hvernig þroskunin og vöxturinn gerist; hann veit ekki, með hverjum hætti það fer fram. Því síður getur hann gripið fram í. Nú er það hlutverk hans að bíða bíða með von og vera þolinmóður. Hægt og hægt kemur það, hvað á eftir öðru: fyrst stráið, þá axið, þá fullt hveitikorn í axinu. Allt verður að hafa sinn tíma og allt kemur í réttri röð. Þetta gerþekkir landbóndinn og reynslan hefir kennt honum þolinmæði í þessum efnum. Hann veit,  að annað er ekki til neins; lögum náttúrunnar verður hann að laga sig eftir. 
	Og nú verðum vér að muna það, að fyrir því sagði Jesús oss allar dæmisögur sínar um vaxtarlögmálið í náttúrunni, að hann var sannfærður um, að sama lögmálið ríkti í siðferðis- og trúarlífinu, sem í hinni ytri náttúru. Fyrir honum réðu að þessu leyti sömu lögmálin í náttúrunni og ríki andans. Fyrir vitund hans voru það eigi tveir ólíkir heimar, heldur einn og hinn sami heimur. Hann var í engum efa um það, að hinn sami gæskuríki og heilagi vilji Guðs væri ríkjandi í báðum, vilji þess Guðs, sem er réttlátur og vandlátur og aldrei lætur að sér hæða. Fyrir því gat hvert atvik í hinni ytri náttúru orðið honum ímynd annars í mannlífinu. Og því meir sem þekking vor vex, því sannfærðari verðum vér um, hve háleit og sönn kenning hans var, einnig að þessu leyti. Allt af er oss að skiljast betur, að hið innilegasta samband er milli vors eigin andlega lífs og náttúrunnar. Og aldrei verður það of vandlega brýnt fyrir oss, að með því einu móti fáum vér náð þeirri fullkomnun, sem bæði líkama vorum og sál er ætlað að ná, að vér lútum með lotning og guðræknum hug þeim háleitu og réttlátu lögum, sem umlykja oss á allar hliðar. Lútum þeim, segi ég, og reynum jafnframt að komast í samræmi við þau. Hefir kristin kirkja ekki gert of lítið að því enn í prédikunarstarfsemi sinni að benda á, hversu allur andlegur vöxtur manna og þroski lýtur sínum föstu lögum? Mér skilst, að hún eigi þar mikið eftir að læra, en að því fróðari sem boðberar kristindómsins verða um sálarlífið og lögmál andlegs þroska og framhaldslíf andans, því meiri hjálp og aðstoð muni þeir geta veitt, ekki að eins sorgbitnum og þreyttum sálum, heldur og breyskum  og syndþjáðum mönnum, og yfirleitt þeim sem berjast við efa, hrelling, hugarkvöl eða ástríður. Og eitt af því, sem oss öllum þarf að lærast, ef vér ætlum að vera í samvinnu við hin andlegu lögmál, er þolinmæðin, biðlundin. 
	Hversu mörgum mönnum finnst starf það, sem þeir vinna að, eða sú hugsjón, sem þeir helga svo og svo mikið af starfsemi sinni, ganga of seint, henni miða of  lítið áfram. Þeim þykja ávextirnir koma of seint í ljós. Og þegar þeir sjást ekki eftir nokkurn starfstíma og alllanga bið, vilja menn oft fara að grípa fram í og hafast eitthvað að, til þess að flýta fyrir. En þá gleymist það ósjaldan, að andlegir hlutir lúta og sínum lögum og verða að þróast samkvæmt eðli sínu og niðurröðun, alveg eins og jarðargróðinn í náttúrunni. Sérhver maður, sem knúður af andlegri þrá, berst fyrir einhverri hugsjón, getur lært þessa áminning af dæmisögum Jesú og þá ekki hvað síst af þessari, sem er umtalsefni vort í dag: vér eigum að gera það, sem vér getum, en að öðru leyti bíða þolinmóðir, uns hlutirnir þroskast af sjálfu sér. Jesús notaði þessa líking að vísu um alveg ákveðna hugmynd. Með henni var hann að lýsa þroskalögmáli guðsríkis. En allar  sannar hugsjónir miða að því að efla einhverja hlið guðsríkis, og eru því sömu vaxtarlögum háðar. 
	Og lítið í kringum yður, kæru tilheyrendur, og athugið andlega lífið með þjóð vorri nú og yfirleitt með þjóðunum, að svo miklu leyti sem þér þekki það. Miklar breytingar eru að gerast í hugsunarhætti manna. Til þess ber sjálfsagt margt. Hinir stórfelldu viðburðir vorra daga eiga sinn þátt í því. En breytingarnar margar hefðu komið án þeirra. Sumar skoðanir efnishyggjutímabilsins eru nú hrundar í grunn. Þá var lítið á aðrar hugsjónir trúað en þær, sem bundnar voru við þennan efnisheim. Nú er allt annað að verða ofan á. Vor kynslóð verður meir og meir þeirrar skoðunar, að oss beri að festa trú á þeim hugsjónum einum, sem eiga rót sína í því, sem er æðra en þessi veröld. Og ný trú á háleitar hugsjónir magnast nú óðum með mannkyninu. Jafnvel vort litla þjóðlíf ber þess vottinn. Sumar hugsjónir, sem svo að segja engan áttu að hér á landi fyrir fimmtán til tuttugu árum, eiga nú tugi áhangenda, ef ekki hundruð. Það er ekki langt síðan tekið var að sá sæði þeirra hugsjóna í íslenskan þjóðakur, og því vissulega ekki að búast við meiru en að tekið sé að móta fyrir stráinu. En sé svo, á það að fylla alla þá, er þeirri sáning unnu og unna, glaðri von og öruggri trú á að það strá verði síðar að axi og loks komi fullt hveitikorn í axið. Þá heilögu von megum vér vissulega með oss ala, um leið og vér æfum biðlund vora, þar eð vér erum sannfærðir um, að hinar nýju hugsjónir hljóti að verða öflugir þættir í starfsemi þjóðar vorrar fyrir guðsríki.  
	En dæmisagan þessi getur verið oss til leiðbeiningar um fleira en sáning og vaxtarlögmál nýrra hugsjóna. Sjálfsagt finnst mörgum yðar slíkt liggja fyrir utan sig og ekki taka til sín. Líf margra er svo kafið önnum og gengur svo stöðuglega í allt í baráttuna fyrir afkomunni, að enginn tími verður afgangs til að lifa fyrir nokkurra hugsjón. Sú er áreiðanlega skoðun fjölda manns. Hugsjónir og andlegt líf finnst sumum þeir aðeins þekkja af afspurn. En allir slíkt hafa einnig mikilvægan lærdóm og leiðbeining að sækja í þessa dæmisögu Jesú um vöxt sæðisins. Því að sé líf vort hér í tímanum skoðað frá einni alvarlegustu hliðinni, þá er það stöðug sáning. Dæmisagan á ekki aðeins við um prédikara, rithöfunda og blaðamenn, sem öðrum fremur mega nefnast sáðmenn nú á dögum. Hún á við um yður alla, tilheyrendur mínir. Sérhver yðar lifir lífi sínu undir þessara sama lögmáli, sem sáðmaðurinn er háður. Öll verðið þér að starfa þannig oft og tíðum og löngum og löngum, að enginn árangur eða verulegur ávöxtur er sýnilegur af iðju yðar. Og þá þekkjum vér það víst flest, hve þreyta og óþolinmæði vilja leggjast yfir hug vorn. Hve margur maðurinn stritar baki brotnu frá ársbyrjun til ársloka, og gefur sér ekki tíma til neins annars en vinna fyrir daglegu brauði og nauðsynlegustu þörfum sínum og sinna. Og jafnvel þar sér lítinn árangur. Kreppan helst hin sama ár frá ári. Þeir eru eigi fáir foreldrarnir, sem látið hafa allt lífsstarf sitt ganga í þjónustu barna sinna. Allt af hafa þeir verið að sá í þeirri von, að góð og ríkuleg uppskera kæmi með börnunum, er þau væru fullþroska. En síðan hefir líf hinna ungu snúist svo, að það hefir orðið foreldrunum hin mesta mæðu-uppspretta, í stað þess að að verða þeim til stuðnings og gleði. Mun ekki flestum finnast, er ævinni tekur að halla, að uppskeran af allri sáning sinni hafa verið fremur lítil? Er ekki óþolinmæði og óánægja töluvert almenn með mönnunum í þessum efnum? Trúarrauninni er af einu skáldi voru lýst svona: 
	„Það kostar svo mikla mæðu, Svo margfallt reynslu-stríð að sá fyrir lífið hér í heim, en hvað fyrir eilífa tíð?“ Þar talar hann fyrir munn margra. Biðtíminn getur stundum orðið langur, áður en jafnvel stráið komi í ljós upp af sáðkorninu. Sumir lifa svo æviskeiðið á enda, og það jafnvel þótt þeir sái með tárum. Skáld Hebrea hafa verið glögg á þetta sama lögmál. Og sérstaklega hafa þau fundið til þess, hve mikil mæða er sáningunni samfara. En trú þeirra á uppskeru að lokum var einlæg. Líka  þau voru sannfærð um, að vér værum í samvinnu við réttlátt og heilagt lögmál í tilverunni. Og fáir hafa orðað þá sannfæring sína betur en sá, sem þetta kvað: „Þeir, sem sá með tárum, munu uppskera með gleðisöng; grátandi fara menn og bera sæðið til sáningar, með gleðisöng koma þeir aftur og bera kornbundin heim“. Birtist ekki hér sama bjartsýnið og hjá Jesú, sama trúin á ríkulega uppskeru að lokum? Flestar dæmisögur Jesú voru áreiðanlega sprottnar af þungri reynslu. Lífsstarf hans var ekki létt; sáning hans var erfið. Eins hefir verið um 126. Sálminn í Gamla testamentinu. Hann er til orðinn á miklum þrauta- og hörmungatímum. Fyrir því byrjar höfundurinn á því að minna á, að eitt sinn hafi þjóð hans áður lifað hörmungatíma. En þegar Guð hafi  snúið við hag þjóðarinnar, þá hafi undarleg sælutilfinning gripið þá; „þá var sem oss dreymdi; þá fylltist munnur vor hlátri og tungur vorar fögnuði“ – segir hann. Eins  og jörðin skrýðist aftur gróðri á vorin, svo muni og gleðin snúa aftur til þeirra, sem nú séu sorgbitnir með þjóð hans, og þá muni fögnuður þeirra verða mestur, sem fundið hafa til sárastrar hryggðar. 
	Til er sú gleði, sem enginn getur orðið hluttakandi í nema gegnum sorg. Sorgin er stundum eins konar útsæði; upp af henni sprettur á sínum tíma gleði-ávöxtur. Kærulausir menn og kaldir, þeir sem eru allir í hinu ytra, finna eigi til þeirrar sorgar og fá heldur aldrei hlutdeild í gleði-ávextinum, sem upp af henni sprettur. Þeir, sem með mestri hrifning og ósérplægni hafa gefið sig á vald hæstu hugsjónunum á framsóknarbraut mannanna, hafa oftast lent í sárum hörmungum einhvern kafla ævi sinnar. En engir hafa fundið til annarrar eins gleði yfir sigri hugsjónanna eins og þeir, þá sjaldan þeir fengu að sjá þær sigra, meðan þeir voru á lífi þessa heims. 
	Mikill fögnuður fór um mannsálirnar þegar styrjöldin mikla staðnaði og vopnaviðskiptin hættu. Vér hér úti á Íslandi getum ekki gert oss í hugarlund, hve stórfelld, magnmikil og háleit sú gleði var í hugum þúsundanna meðal þeirra þjóða, er mest höfðu þolað og mestu höfðu fórnað. Sál vor á blátt áfram ekki til mæli, sem sá fagnaðartitringur verði mældur á. Enginn af oss hefir þolað slíka kvöl sem þær. Þeir djúpu tónar þjáninga og harma eru ekki til á hljómborði sálar vorrar, og fyrir því hefir hún heldur ekki átt kost á að þroska með  sér hátóna hinnar æðstu hrifningar og gleði, sem mannlegri sál er unnt að eignast hér í heimi. Vafalaust var  gleði þeirra þá guðdómlegust, sem árum saman höfðu staðið í skotgröfunum og á vígvöllunum, daglega albúnir  þess að láta lífið fyrir þjóð og fósturjörð, réttlæti og sannleika. Í þeirri geysilegu eldraun hafði sál þeirra stækkað; hljómborð hennar hafði lengst. Í kvölinni komu fram nýir tónar niður á við – tónar, sem flesta þeirra grunaði eigi að mannleg sál ætti til. Í sigurfögnuðinum gerðu víst margir þá uppgötvun, að fyrir réttlætislögmál Guðs verður það ávallt hlutskipti slíkrar sálar, að hljómborð hennar lengist einnig að sama skapi upp á við. „Þeir,  sem sá með tárum, munu uppskera með gleðisöng“. Hve gott að geta átt við vissuna um þetta í sál þinni. En  það er oft erfitt að halda þeirri vissu fastri, einkum þegar allur árangur af margra ára sáning virðist skyndilega að engu gerður. Eitt dæmi slíks hlutskiptis verður mér minnisstætt frá dögum sóttarinnar, er nýlega geisaði. Sorg  margra var þá djúp og þung. En ég hygg, að fáir hefðu haft meiri ástæðu til að gráta yfir hlutskipti sínu en ekkja ein inni á Laugavegi. Fyrir allmörgum árum tók maður hennar á blóma-aldri þungan og langvinnan sjúkdóm, sem leiddi hann loks til bana eftir mörg og erfið ár í Laugarnesspítala. Öll þau ár var það hans mesta unun, er kona hans og einkadóttir komu að heimsækja hann. Oft var ég sjónarvottur að þeim fagnafundum. Svo dó hann, er dóttirin var komin yfir fermingaraldur. En móðirin hélt áfram að strita og gerði nú allt til að ala dótturina sem best upp, mennta hana og glæða góða hæfileika hennar. Nú var fögnuður hennar að verða fullkomnari með hverju ári út af hinni efnilegu dóttur. Allt af hafði hún verið að  sá; allt hafði hún lagt í sölurnar fyrir barnið sitt. Uppskeran sýndist ætla að verða ríkuleg. En svo kemur sóttin. Og eftir fáeina daga er unga stúlkan bleikur nár. Hugsið yður þá móður standandi yfir líkinu. Ég kom í nokkur sorgarhús þá daga. Ekkert sorgarhúsið er mér eins ógleymanlegt og litla stofan hennar, þar sem allar vonir hennar lágu dánar hjá líkinu af eina barninu hennar, aleigu hennar hér í heimi. – Þar í stofunni yfir líkinu, hjá hinni marg-reyndu móður, sá ég, að til er ný hlið á þessum orðum: „En er ávöxturinn er þroskaður, sendir hann þegar út kornsigðina, því að uppskeran er komin“. Hversu oft fer einmitt svona í lífinu: einmitt þegar ávöxturinn er að verða fullkominn af sáningunni, þá er hann frá oss tekinn; þá deyr hann eða leysist upp í höndum vorum. En líka það er einn liðurinn í vaxtarlögmáli jurtaríkisins hér í heimi. Þegar fullum þroska er  náð, þá er líka endirinn kominn. Í því er fólginn eins konar harmleikur náttúrunnar, að þetta hvorttveggja fer þar svo að segja saman. Lífið sjálft hirðir ekki um það. Það heldur tafarlaust áfram braut sína. Fullþroskinn  varir ekki nema eitt augnablik. Það er vöxturinn, þroskunin, sem vér getum athugað og stendur yfir svo langan tíma. Hugsið aðeins um blómjurtina heima í glugganum yðar eða til blómanna í garðinum, sem þér sum ræktið á sumrin. Sól og regn, vindur og frjómold hafa þar lagt saman í listaverk. Þau hafa ekki sýnt neina eyðslusemi, en vel er frá verkinu gengið. Þú þarft ekki annað en skoða útsprunginn blómlauk nú mitt í vetrarkuldanum, til að sannfærast um það; og það jafnvel, þótt hann verði að alast við lampaljós í stað sólar mikinn hluta sólarhringsins. Allir hafa þeir hjálparar virst fremur hægfara og þeir hafa gefið sér góðan tíma, en líka notað tímann vel. Þeir luku við verkið. Blómjurtin stóð fullþroskuð. En á næsta augnabliki byrjaði hún að hrynja sundur.  Eins er um kornið á akrinum; þegar það er fullþroska, þá er sigðin send út og það er skorið upp. Fyrir mannshuganum, sem aldrei er laus við eigingirni og lífsfýsnin eðlilega er svo rík í, er eitthvað harmleikskennt í því, að hið fullþroskaða skuli bera í sér orsökina til síns eigin dauða. Hið fullþroskaða er um leið albúið þess að hverfa af þessum heimi. Já, úti í náttúrunni tefur það fyrir hinu nýja lífi með því að dveljast lengur. Náttúran er iðjusöm og þolir í því efni enga bið. Jarðvegurinn heimtar nýja frjógvun, svo að hann geti af nýju sýnt kraft sinn. Hver sá, sem séð hefir það ná fullum þroska, er hann sáði til, hefur notið blessunar uppskerunnar, hversu skammæ sem hún er. Honum er enginn óréttur ger, þó að ávöxtur hans falli, eins og aldinin af trénu. Það er lögmál lífsins. En aldrei finnum vér betur til þess en þá, að vér þráum æðri tilveru, þar sem hið fullþroskaða helst og forgengileikinn er farinn. Fyrir því hefir og reyndur maður sagt, að þroskinn hér í tímanum sé ekki nema ímynd, því að vér væntum þess, sem er óforgengilegt. 
	Sumir menn eru þannig gerðir, að í svefninum sjá þeir dýpra inn í tilveruna og lögmál lífsins en nokkuru sinni í vöku. Enn er draumalíf vort svo illa rannsakað, að vér skiljum ekki, hvernig á þessu stendur. – Kona hefir sagt mér frá þessari draumsýn: hún þóttist standa  frammi fyrir útsprunginni rós í blómgarði, yndislega fallegri, og vera mjög hrifin af að horfa á hana. Allt í einu féllu öll rósablöðin til jarðar, og hrifning konunnar breyttist skyndilega í óskiljanlega örvænting; því að henni fannst rósin var ímynd lífsins. Svona fölnaði allt og hið fegursta væri horfið á sama augnabliki og maður ætlaði að grípa það. Þá þykist hún í draumnum sjá pappírsblað, sem falist hafði í rósarblöðunum og fallið hafði til jarðar með þeim. Hún tók upp blaðið og sá þá, að á það var skrifað erindi, sem hún las. Þegar hún vaknaði, hafði hún að mestu gleymt erindinu, en efni þess mundi hún  glöggt og var það þetta: „Það er ekki ástæða til að hryggjast, þó að rósarblöðin falli til jarðar, því að með þeim falla og fræ, sem margar og ef til vill fegurri rósir eiga að spretta upp af. Ekki þarf heldur að hafa áhyggjur út af því fræi, sem þær þrjár guðdómlegu fóstrur hafa tekið að sér að ala önn fyrir – jörðin, sólin og döggin“. 
	Vér þekkjum starfsemi þeirra þriggja guðdómlegu fóstra hér í þessum efnisheimi og vitum, hve aðdáanleg hún er. En vér skynjum ekki enn, hve enn dásamlegri fóstrur annast þroskann, þar sem forgengileikinn ríkir ekki framar og þar sem fullþroskunin helst og varir við. Og fyrir þann heim erum vér stöðugt að sá hér í tímanum. Er það nokkuð undarlegt, að það kosti mikla mæðu að sá fyrir „eilífa tíð“? Það eru tiltölulega fáir, sem fá að sjá ávöxtu sáningar sinnar hér í lífi, og fráleitt nokkurn tíma dýrlegustu ávextina. 
	Ég hefi minnt yður á ummæli hins hebreska skálds um vaxtarlögmálið eða um sáning og uppskeru. Indverskt  skáld, sem heimsfrægt er orðið á vorum dögum fyrir djúpsæi anda síns og hugsana-auð, hefir og komist inn á líkar hugsanir. Í einu sinna einkennilegu ljóða segist hann oft hafa harmað það, hve lítinn árangur hann hafi séð í lífinu, og sér fundist margar stundir þess glataðar. En síðan bætir hann við: „En þær hafa ekki farið til ónýtis, drottinn. Því að þú hefir tekið sérhverja stund lífs míns í þínar hendur. – Falinn í hjarta allra hluta nærir þú þá og lætur sáðkornið verða að frjóöngum, blómknappana að blómum og loks blómið ná fullþroska í aldininu. – Ég var þreyttur, og þegar ég mókti í hvílu minni, taldi ég mér trú um, að nú væri allri starfsemi lokið. En í afturelding vaknaði ég og sá, að garður minn var alþakinn undursamlegum blómum“. 
	Það er ekki fyrr en í afturelding æðra lífs, að ávextirnir koma að fullu í ljós. Allt þangað til verða margir af oss að bíða með þolinmæði, en trúa þó á uppskeru að lokum. Og þegar þú kemur í blómgarð þinn, muntu gera þá uppgötvun, að undursamlegustu blómin eru sprottin upp af tárasæði. „Grátandi fara menn og bera sæðið til sáningar, með gleðisöng koma þeir aftur og bera kornbundin heim“. 
	Þá er trú ekkjunnar fegurst, þeirrar sem missti aleigu  sína, ef hún gengur hugró að störfum sínum, þolinmóð og glöð, af því að hún á í sál sinni vissuna um þá uppskeru í afturelding æðra lífs, og efar ekki, hvert það vaxtarlögmál leiðir oss, sem lætur sæðið verða að strái, stráið að korni og loks skapar fullt hveitikorn í axið – lögmál þess Guðs, sem falinn í hjarta allra hluta nærir allt.  Þess vegna efum vér ekki, hver endirinn muni verða á trúarraun vorri. Niðurlagið verður líka hjá oss þetta: 
	„Vér sjáum, hvar sumar rennur með sól yfir dauðans haf, og lyftir í eilífan aldingarð því öllu, sem drottinn gaf“.   
	Auðmjúkir leiðtogar. 
	(Sunnudag í föstuinngang).  
	Þá kemur Jesús frá Galíleu til Jórdanar, til Jóhannesar, til þess að skírast af honum; en Jóhannes varnaði honum þess og sagði: Mér er þörf að skírast af þér og þú kemur til mín! En Jesús svaraði og sagði við hann: Lát það nú eftir, því að þannig  ber okkur að fullnægja öllu réttlæti. Þá lætur hann það eftir honum (Matt. 3, 13-15). 
	Hann á að vaxa, en ég að minnka (Jóh. 3, 30).  
	Guðspjallið á sunnudaginn í föstuinngang segir oss frá skírn Jesú, og hefir átt að minna oss á, að sú háleita vígsla hans varð honum inngangur að píslum hans og  krossdauða. 
	Sjálf undrasagan um skírn hans verður eigi umtalsefni vort í dag. Jafnvel í kristnum söfnuði skortir enn mjög á, að unnt sé að tala um slíkan atburð sem veruleika. Kirkjan sjálf hefir nú um langt skeið verið lítiltrúuð á slíkar dásemdir sem þær, er þar er sagt frá. Og  meðan alla samúð og dýpri skilning vantar hjá almenningi á slíku, er til lítils að ræða um það í prédikunarstólnum. 
	En þótt síðari hluti þess guðspjalls sé oss ofvaxinn sem umræðuefni, þá ætti fyrri hlutinn, sá er ég nú hefi lesið yður, ekki að vera það. Þar er eitt eftirtektarverðara en allt annað: hve þeir eru báðir auðmjúkir, Jesús og Jóhannes. Auðmýkt Jóhannesar kannist þér við. En hafið  þér veitt því athygli, hve auðmýkt Jesú kemur berlega í  ljós við þetta tækifæri? 
	Jóhannes hafði hafið prédikun sína. Hann kallar lýðinn til iðrunar og afturhvarfs, og þá, sem játa syndir sínar, skírir hann iðrunarskírn. 
	Til þessarar skírnar kemur Jesús. Ef til vill furðar þig í fyrstu á slíku. Þér hefir verið kennt að líta allt öðrum augum á skírn hans. En gætið að, hvað Nýja testamentið segir sjálft, og látið ekki neinar kenningar trufla fyrir yður frásögu ritningarinnar um þetta. Jesús veit, hvílíkri hreyfing Jóhannes hefir komið af stað. Hann sér menn vígja sig með fullri alvöru til að þjóna Guði með fyllra hætti en áður; það er ekki aðeins, að þeir vilja hætta að lifa syndalífi; þegar fyrirgefning er fengin, vilja þeir vígja sig til starfsemi í guðsríki. Að því miðaði skírn Jóhannesar. Og Jesús fær eigi staðið hlutlaus fyrir utan þennan flokk. Hann þarf að taka sýnilegan þátt í þessari vígslu til starfseminnar sérstöku, til að undirbúa komu guðsríkis. Hvort hann hafi fundið til þarfar á því, að fá utanaðkomandi tákn um syndafyrirgefning, getum vér eigi gert oss neina hugmynd um. Fremur finnst mér slík hugsun ólíkleg. En hitt getur ekki annað en aukið lotning vora fyrir honum, að hann telur sig ekki yfir það hafinn að taka þátt í þeirri vígslu, sem trúhneigðustu menn á Gyðingalandi þá gengust undir, með ríkri þrá eftir nýrri og æðri þekking á vilja Guðs og leyndardómum lífsins. Samúð hans með þessari þrá trúræknasta fólksins gerir það að verkum, að í þann hóp verður hann að skipa sér; og vissulega hefir hann ekki hugsað svo: „Fólkið þarf þessarar vígslu til að æðra og betra lífs, en ég ekki. Ég er hreinn og heilagur, þeir syndugir“. Nei, slíkt er jafnfjarri öllum hugsunarhætti hans sem austrið er vestrinu. Vígja sig starfseminni fyrir guðsríki, vígja sig af alvöru til heilags lífernis, vígja sig til fórnandi þjónustu fyrir aðra – hví skyldi hann ekki gera það, eins þó að í þeim hóp séu margir, sem áður hafa hrasað og enn eru óstyrkir, ef þeir aðeins eiga þrána. Hlaut ekki samúð hans með því góða í breyskum og veikum mönnunum að leiða hann til þeirrar skírnar? Vafalaust hefir þá heldur enginn gengið út í Jórdan til að láta skíra sig með helgari alvöru en hann. Hversu einlægt hefir heit hans verið um að lifa nýju líferni, sýna óbifandi trúmennsku og fela sig af öllu hjarta Guði á vald. Hve ljóst honum þá hefir staðið framtíðarstarfið fyrir augum, vitum vér eigi. Að mikið var í aðsigi, hefir hann vafalaust órað fyrir. Og að Jóhannes var að hefja mikilvæga hreyfing, þess er hann fullvís. Og þeirri starfsemi Jóhannesar þarf hann að sýna alla samúð sína. Fyrir því kemur hann fullur heilagrar alvöru og auðmýktur til skírnar Jóhannesar. 
	En jafneftirtektarverð er auðmýkt Jóhannesar. Honum finnst hann ekki geta skírt Jesú, meistarann unga frá Nazaret, sem er nýkominn norðan úr Galíleu. Gagnvart  honum er hann fullur lotningar. „Mér er þörf að skírast af þér“ segir hann, og bætir því næst þessu við undrandi: „og þú kemur til mín!“ Það er ekki fyrr en eftir þrábeiðni Jesú, að hann lætur það eftir honum, að gera að vilja hans í þessu efni. 
	Ekkert guðspjallanna skýrir oss glöggara frá þessari auðmýkt fyrirrennarans en Jóhannesarguðspjall. Það  hermir, að öfund hafi komið upp hjá lærisveinum Jóhannesar, þá er Jesús hóf starfsemi sína. En þegar þeir hafi borið upp fyrir Jóhannesi kvörtun sína undan starfsemi Jesú, þá hafi hann vísað þeirri málaleitun þeirra á bug með aðdáanlegri hógværð og auðmýkt. Lærisveinum Jóhannesar var ekki um það, að Jesús skyldi starfa þarna á sömu slóðum – suður í Júdeu, við Jórdan. Þeir óttuðust, að hann yrði til að skyggja á meistara þeirra. Umkvörtun þeirra var risin af meðhaldi með Jóhannesi og af umhyggjusemi fyrir heiðri hans og áliti. Þegar þeir sjá fólkið flykkjast að Jesú, verða þeir öfundsjúkir. Þeir  þola ekki að sjá gengi Jesú; þeim sárnar það vegna meistara síns. Hve þessi tilfinning skín gegnum orð þeirra í frásögu Jóhannesar: „Meistari, sá sem var með þér hinumegin Jórdanar, hann, sem þú vitnaðir um, sjá, hann skírir, og allir koma til hans“. – Hve mannleg er þessi tilfinning. Þeim finnst heiður og gengi meistara síns vera í veði. Var ekki þarna að koma fram nýr maður, sem var líklegur til þess að taka frá honum alla vegsemdina? 
	Slík öfund er mjög almenn í heiminum, ekki síst þar sem yfirburðamenn eiga í hlut. Því miður sýnist ósjaldan sá veikleiki fylgja yfirburðagáfum eða afbragðshæfileikum, að sá sem þeim er gæddur þolir naumast aðra við hliðina á sér, að minnsta kosti ekki mjög nærri sér. Sama tilfinning gerir vart við sig með mörgum þeirra, er við opinber störf fást og að einhverju leyti verða að vinna verk sitt í ásýnd eða áheyrn alls fjöldans. Hún  kemur víða fram í félagslífinu. Hennar verður vart meðal stéttarbræðra og keppinauta í hvers konar atvinnugreinum. Meinið er, að of mikil freisting sækir á flesta um  það, að ávinna sér lof og hylli fjöldans. En hitt gleymist, að æðsta vegsemdin er í því fólgin, að verða sem best og þægast verkfæri í höndum Guðs, til þess að bera blessun út til mannanna. Og sá, sem með mestri trúmennsku vinnur að því, á ef til vill á hættu að verða fyrir óvild fjöldans og valdhafanna. 
	En hversu oft er í háu stöðunum mænt eftir hylli fjöldans, í stað þess að hugsa um það eitt, hvað heildinni  verði til blessunar, þó að kaupa verði þá blessun dýru verði: óvild og margs konar missi. 
	En því hugfastari sem vér höfum þennan veikleika mannanna, því aðdáanlegra verður dæmi Jóhannesar. Hjá  honum er engin öfund til hins nýja keppinauts. Það voru aðeins lærisveinar hans sem fundu til hennar. Hann sjálfur ekki. Hann segir þeim, að gengi Jesú gleðji sig. Það,  sem sé þeim áhyggjuefni og öfundar, geri aðeins gleði sína fullkomna. Hann hafi sjálfur aðeins verið sendur á  undan til að ryðja brautina. Nú taki sá við, er hafi annað og meira að bjóða, fullkomnari þekking og æðra ljós. Og  svo endar hann ummæli sín í viðræðunni við lærisveina sína á þessum ógleymanlegu orðum: „Hann á að vaxa, en ég að minnka“. 
	Jóhannes skírari verður ævinlega eitt af mikilmennum sögunnar. Það er eitthvað stórskorið við hann og mikilfenglegt. Það sópar allt af að honum, hvort heldur hann er að prédika í óbyggðinni eða ávíta sjálfa höfðingjana eða valdhafann norður í Galíleu. En langstærstur er hann í auðmýkt sinni, bæði þegar hann segir um Jesú, að skóþvengi þess, er eftir sig komi, sé hann ekki verður að leysa, og við skírn Jesú: „Mér er þörf að skírast af þér og þú kemur til mín!“ og þá ekki síður, þegar hann mælti þetta til öfundsjúkra lærisveina sinna: „Hann á að  vaxa, en ég að minnka“. Þar sýnir mikilmennið, að hann þekkir takmörkun sína og að hann á til sanna auðmýkt. Fyrir því kemst öfundin ekki að huga hans. 
	Guðspjallið í dag sýnir oss þá tvö dýrleg dæmi auðmýktarinnar. Þær tvær miklu fyrirmyndir mætast þarna við Jórdan, þar sem menn eru að vígja sig til að þjóna þeim Guði með nýju líferni. 
	Reynum að læra eitthvað af auðmýkt þeirra.  Af hverri rót sprettur auðmýkt þeirra? Jóhannes lýsti því yfir við lærisveina sína: „Enginn maður getur tekið neitt, nema honum sé gefið það af himni“. Hann  lítur svo á, að erindið, sem hann hefir haft að reka, sé honum lánað af Guði. Og erindið, sem Jesús við skírnina er að vígja sig til að reka, sé líka falið honum af Guði. Jóhannes veit, að hann lifir á tímamótum. Hann  sættir sig við að vera brautryðjandi, að greiða veginn fyrir þann, sem koma á eftir hann. Hann veit, að það er Guðs vilji og hann æskir þess eins að gera Guðs vilja. Hann veit, að sér er ekki meira lánað, hæfileikar hans ná ekki lengra. Fyrir því vill hann fús lúta þeim, sem meiri er og máttkari, láta hann vaxa í áliti fólksins, þó að frægð hans sjálfs eigi að minnka við það, já, fölna og  hverfa. 
	Er þetta ekki dýrleg sjálfsafneitun, sönn auðmýkt? Hitt var aldrei nema mannlegt, þó að hann hefði litið á málið líkt og lærisveinar hans. Vér megum ekki gleyma því, að samtíðarmenn Jesú og samlandar litu öðrum augum á hann en vér, seinni kynslóðirnar, sem kennt hefir verið að tilbiðja hann sem guðsson frá barnæsku. Fyrir samtíðarmönnum hans stóð hann sem hver annar maður. Þeir, sem kunnugastir voru honum, kölluðu hann timbursmiðinn eða son timbursmiðsins. 
	Fjöldi manns leit að vísu á hann sem mikinn spámann, en aðrir héldu hann jafnvel ekki vera það. Jóhannes skírari er allra manna fyrstur til að viðurkenna  yfirburði hans að öllu leyti. Afdráttarlausara gat hann ekki lýst þessu yfir en með orðunum: „Hann á að vaxa, en ég að minnka“, og: „Mér er þörf að skírast af þér, og þú kemur til mín!“ 
	Hvaðan kom honum þessi styrkur auðmýktarinnar? Guðstrú hans var undirrótin. Fyrir traust sitt á Guði rekur hann alla viðburði lífsins að vilja Guðs sem síðustu ástæðu, og hann tekur fús á móti öllu úr þeirri hendi. Þetta er hin sanna guðhræðsla. Aðeins er orðið „guðhræðsla“ óviðfelldið á vorri tungu. Því að hér er eigi um hræðslu eða ótta að tala, heldur hið gagnstæða. Einkenni  þess hugarfars er að þora að trúa Guði fyrir sér og gefa sig að öllu leyti honum á vald, af því að maður er sannfærður um, að Guð er góður og að hans vilji sigrar að lokum. Allt, sem að höndum ber, hversu erfitt hlutskipti sem það sýnist vera, hlýtur að verða til góðs, af því að það kemur frá honum. 
