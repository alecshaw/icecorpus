Tímarnir hafa mjög breyst síðan. Enn eru þeir menn til, sem gera sér ekki grein fyrir neinni tilveru vorri nema þeim fáu árum, sem vér störfum í þessum heimi. Hvernig  er ábyrgðartilfinning þeirra farið? Finna þeir til ábyrgðar gagnvart Guði, gagnvart meðbræðrum sínum, gagnvart  sjálfum sér? Um það ber oss ekki að dæma. Vér rannsökum ekki hjörtun og nýrun. En enginn fær umflúið sína eigin samvisku að lokum. 
	Á hverjum nýársdegi verður oss að líta bæði fram og aftur. Öll slík tímamót eru oss jafnframt reikningskapartími. Og því rækilegar sem vér göngum frá reikningnum við sjálfa oss, því betra er oss það sjálfum. En þá er mest undir því komið, við hvað vér miðum þann reikning. Útkoman fer mjög eftir því. Oss hættir svo mjög  við að miða allt við hin líðandi ár eða við þann og þann mánuðinn. Kreppa þessarar veraldar kemur oss oft til  þess, svo að segja neyðir oss til þess. En Kristur kenndi oss að miða allt í þessum heimi við eilífa tilveru, við það í sjálfum oss, sem hafið er yfir tímann og allar hans breytingar. Og slíkur reikningskapur er meira en hvatning samvisku vorri; hann getur og flutt sál vorri huggun  og frið. 
	Liðið ár hefir fært þjóð vorri margháttaða blessun, en það hefir líka haft sína erfiðleika. Það ætti að hafa komið einstaklingum þjóðarinnar og henni allri til að taka fastara á, reyna meira á sig en hún hefir gert áður gert, og það ætti um leið að hafa opnað augu vor betur fyrir alvöru lífsins. Það hafa atburðir síðari ára stöðugt verið að gera. Án þessa tekur hún heldur engum sönnum framförum. Henni fer ekki fram í dugnaði og þekking, nema hún eignist alvöruna að undirstöðu. Allar þrautir eiga að kenna oss eitthvað. Þær ættu og að geta aukið ábyrgðartilfinning vor allra, bæði þeirra, er stjórna eiga og mestu ráða, og eins allrar alþýðu. Ekki mun það vera ástæðulaust, að vér biðjum fyrir þjóðarinnar hönd: „Kenn oss að telja daga vora, að vér megum eignast viturt hjarta“. En enginn af oss er enn fær að dæma um atburði þá, sem nú eru að gerast. Vér sjáum minnst af því enn, til hverra breytinga þeir muni leiða. Vér fáum því heldur ekki metið atburði hins liðna árs fyrir þjóð vora, sjáum ekki, hvað af þeim kann að spretta henni til handa, né hvernig hún færir sér þá í nyt, hvort þeir muni lama hana og lýja, eða verði henni hvöt til nýrra og meiri framkvæmda, til eflingar hreysti og til þjóðþrifa. Oss er heldur ekki falið að gera reikningsskil fyrir hana nú við áramótin. Það, sem oss varðar í eiginlegustum skilningi, er að gera upp við sjálfa oss. Og  þegar til þess reikningskapar kemur, þá getum vér betur metið atburðina eftir því varanlega gildi, sem þeir hafa fyrir oss, með öðrum orðum: reynt að leggja á þá eilífðarinnar mælikvarða. 
	Ég hefi þegar tekið það fram, að atburðirnir marka tímann mest að því leyti fyrir oss, sem þeir snerta hug vorn og hjarta og koma við tilfinningar vorar, þrár og  langanir. Fyrir því er það svo misjafnt, hve lengi oss finnst tíminn vera að líða. En ástæðan til þess er einkum sú, að gleðin er svo gleymin, en sorgin og þjáningin svo minnugar. Og hvert sinn er vér við ný áramót lítum yfir liðinn tíma, þá sjáum vér atburðina í þessum geðblæ vorra eigin tilfinninga. Slíkt er sjálfsagt og eðlilegt. En  líka gagnvart þeim er gott að hagnýta sér þennan hæfileik sálar vorrar, að hún getur hafið sig yfir rás viðburðanna og staðið fyrir utan og virt þá fyrir sér. Þá er  sem hið eilífa í oss sé að líta yfir hið stundlega og meta það. Venjulegast tekst oss þetta ekki nema stund og stund í einu. En vafalaust getum vér grætt mikið á þeirri athugun, ef vér temjum oss hana. Hún getur kennt oss að meta árin og alla atburði þeirra í ljósi eilífðarinnar. 
