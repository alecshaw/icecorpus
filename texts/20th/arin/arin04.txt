En ef til vill eru ýmsir yðar, tilheyrendur mínir, ekki í hóp hinna ánægðu, er ég leyfi mér að nefna svo, heldur hinna óánægðu. Má vera, að þér finnist lífið og veröldin hafa leikið þig hart: þú hafir lengi verið skuggamegin og fáir sólskinsblettir á leið þinni; stundum hafi jafnvel lífið orðið ömurlegt fyrir fátækt, óviðráðanlegar þrautir eða óvænta sorg. Og þú kannt líka að finna til þess, að þú hafir ekki komist svo fram úr þessu, sem þig  hefði langað til. Einhver leiði hvílir yfir huga þínum og innri hryggð, sem enginn sér, - út af því, að þér hafi mistekist. Og hversu margan manninn gerir slík tilfinning máttvana, lamar alla hugargleði hans og dregur úr trú hans á lífinu. Öllum slíkum er vissulega þörf á að láta eilífðareðli sálar sinnar rísa yfir allt hið tímanlega. Hættu að dæma sjálfan þig og atvik lífsins og gerðir mannanna að heimsins hætti. Spurðu aðeins um, hver útkoman muni verða í ljósi eilífðarinnar. Á leiðinni gegnum skuggann ert þú ef til vill að læra það, sem þér reið mest á, ert að eignast þann hæfileikann, sem þig skorti mest eða borga þá skuld, sem þér var hentugast að borga nú. Þegar inn í eilífðina kemur eða öllu heldur: þegar þessu jarðlífi voru er lokið, þá munum vér sannfærast um, að arðurinn er mestur eftir þjáningakafla lífs vors. Í þeim hefir sál vor tekið mestum þroska.  
	Í fyrstu kristni mun það hafa verið almenn trú, að hver maður ætti einn verndarengil. Sú trú hefir haldist í katólsku kirkjunni allt til þessa tíma. Og ýmislegt bendir á, að sú trú frumkristninnar sé að eflast á vorum dögum. Hvort sú trú sé byggð á rökum, skulum vér láta liggja milli hluta  í dag. Það skiptir engu máli í þessu sambandi. En hugsum oss, að þú ættir slíkan verndarengil, sem lifað hefði með þér liðið ár og væri öllum atvikum lífs þíns enn kunnari en þú sjálfur. Hugsum oss, að hann kæmi til þín og segði við þig í dag: „Áður en þú hefir nýja göngu, skaltu líta með mér yfir farna braut þína síðastliðið ár“. Og  síðan léti hann allar stundir þess og daga líða fram hjá þér og benti þér á, hvar þú hefðir breytt ranglega, hve nær þú hefðir vanrækt skyldu þína eða setið þig úr færi til að koma einhverju góðu til leiðar, og hve nær þér hefði óafvitandi yfirsést eða verulega mistekist. Ég fullyrði, að þú mundir oft standa undrandi og með kinnroða. Þá mundi hvert og eitt af oss sannfærast um, að oss er margvíslega áfátt og vér erum harla fjarri því að hafa lært að gera Guðs vilja. Þessi mundi eigi hvað síst verða reynsla hinna ánægðu. En jafnlærdómsrík mundi og slík yfirferð og upplestur hins liðna með verndarenglinum verða hinum óánægðu, þeim sem finnst sér hafa mistekist. Hann mundi sýna oss aðra hlið á þeim atburðum, er oss sýndust þyngstir og sorglegastir; því að hann mundi svo að segja snúa þeim við fyrir sjón vorri: láta oss sjá þá hliðina á þeim, sem veit að eilífðinni, og hún er ósjaldan allt önnur en hin, sem að oss snýr hér í tímanum. Og ef til vill mundi hann með mildu brosi benda á þyngstu augnablikin og sárustu sorgirnar og segja: „Þegar þú varst staddur þarna, þá var gæska Guðs þér næst og alveg sérstakrar vísdómsráðstafanir hans að koma fram í lífi þínu. Þá hélst þú, að þér væri að mistakast eða þú að verða fyrir einhverri grimmd lífsins, og enn sér þú ekki lengra en svo hafi verið. En seinna munt þú skilja það. Guð sér um, að ekkert mistekst að öllu leyti“. Slíkur reikningskapur getur orðið oss til huggunar og fært  hjarta voru frið.  
