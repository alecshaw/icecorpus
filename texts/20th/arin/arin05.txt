En á slíkum degi sem þessi er, lítum vér eigi síður fram en aftur, fram til hins óborna tíma eða þess, sem er að fæðast. Bjartsýnismennirnir hafa á það bent, að sérhver dagur sé ný byrjun, og að sjálf veröldin endurnýist hvern morgun. Sé það rétt á litið, þá ætti að mega segja það í sérstökum skilningi um fyrsta dag ársins. Sérhvern nýársdag stöndum vér við þröskuld nýs tímabils. Vissulega gleymum vér því eigi, að afleiðingar hins liðna árs teygja sig yfir á þetta árið, eins og gerðir og atvik eins dagsins ná yfir á hinn næsta. Og þetta á jafnt við um heilar aldir eða löng tímabil. Og líklega erum vér undir fastari áhrifum hins liðna en oss er ljóst, sambandið milli orsakar og afleiðingar enn órjúfanlegra en flesta af oss órar fyrir. En einnig afleiðingar hins liðna eyðast og hverfa og ný skilyrði koma upp í stað hinna gömlu. Og  læknandi miskunn Guðs kemur oss til hjálpar sem fyrirgefandi náð, og fyrir henni hverfa smátt og smátt syndir og yfirsjónir, afbrot og ávirðingar. Enginn hefir haldið þeirri hliðinni á kærleika Guðs fastara að oss en Drottinn Kristur. Og einmitt fyrir þá sök tókst honum svo vel við þá, sem fundu til þess, að sér hefði mistekist. Hið guðdómlega í breytni hans við þá var þetta, að hann kom þeim til að trúa á læknandi fyrirgefning Guðs og að unnt væri að láta hvaða dag sem vera skyldi verða nýja byrjun. Og ekkert kveikir aðra eins lífsvon og að geta trúað því. Einn af rithöfundum vorra tíma hefir sagt: „Það  er hinn eiginlegi leyndardómur við listina þá, að lifa lífinu réttilega, að fara svo með atburði lífsins, að menn ausi úr þeim afl og gleði fyrir framtíðina“. Slíkt eru  eftirtektarverð orð á öllum áramótum. Ausum oss afl og gleði úr reynslu hins liðna árs og beitum þeirri orku, sem vér með því öðlumst, á nýja árinu.  
	Nýtt ár er yfir oss runnið. Með því koma ný tækifæri, ný skilyrði, nýjar leiðir. Hversu þrautafullir sem dagar og vikur hins liðna árs hafa verið þér, þá getur Guð látið undursamlega úr rætast á nýju ári. Þetta ár getur orðið þér ný byrjun. Guð getur látið kvíða þinn og órósemi verða að engu, lyft hinni þungu byrði af þér og látið sorg þína hverfa smátt og smátt fyrir nýju ljósi og nýjum vonum. Enn getum vér beðið með orðum hins forna sálmaskálds: „Skapa í mér hreint hjarta, ó Guð, og veit af mér nýju stöðugan anda“. Þorðu í þeim anda að fela þig á Guði á vald og vænta alls góðs af honum. Með því kemur þú þér í samband við máttarstraumana að ofan. Og öllum þeim, sem eiga um sárt að binda eftir nýlátna ástvini, er gott að minnast þess, að tíminn er undursamlegur læknir. Meðan sorgin er ný, finnst oss dagarnir vera svo lengi að líða og andvökunæturnar enn þungbærari. En tíminn, hinn mikli læknir særðra hjartna, vinnur verk sitt hljóðlega dag eftir dag og hellir viðsmjöri og víni huggunarinnar í sárin. Og fyrr en oss varir ummyndast sorgin í æðri og háleitari tilfinning, þar sem saman fléttast þrá, blíðlyndi og heilagar vonir. Á þessu er oss þörf, því að öll sár þurfa að gróa, eigi líf vort að  vera heilbrigt, líka þau, sem orsakast hafa fyrir dauða þeirra, er vér elskuðum mest. Nú kemur nýja árið og boðar þér, að einnig þér sé boðin ný byrjun – út úr sorginni inn í æðri og sælli tilfinning. 
	Vér höfum heilsað hvert öðru með venjulegum nýársóskum. Það höfum vér gert fyrsta dag ársins, síðan vér munum eftir oss. 
	En gleðin, sem vér óskum hver öðrum, er hin tímanlega gleði. Lengra nær hugsun vor sjaldnast. 
	Við háskóla einn í Vesturheimi var lærður Gyðingur kennari í hebresku, en þótti sérvitur. Þegar hann kom í fyrstu kennslustundina eftir nýárið, var hann vanur að ávarpa lærisveina sína með þessum orðum: „Margir munu þessa dagana óska yður gleðilegs nýárs; en, herrar mínir, ég óska yður gleðilegrar eilífðar“. 
