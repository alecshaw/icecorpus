Þeirri sömu háleitu ósk beini ég nú til yðar allra. Mætti yður og mér takast að haga lífi voru þannig, að hvert árið beri oss arð fyrir eilífðina, fyrir stöðuga þroskun andans í öllu því, er gildi hefir, þegar allt hið stundlega hverfur. Mætti oss lærast að meta allt hið stundlega á þann mælikvarða. Þá teljum vér daga vora með þeim hætti, sem er vottur um viturt hjarta.   „Í því sem míns föður er.“ (Fyrsta sunnudag eftir þrettánda).  
	Og þegar hann var orðinn tólf ára gamall, fóru þau upp til Jerúsalem eftir hátíðarsiðnum. Og er þau höfðu verið þar út hátíðisdagana og sneru heimleiðis, varð sveininn Jesús eftir í Jerúsalem, og vissu foreldrara hans það eigi; en af því að þau ætluðu, að hann væri með samferðafólkinu,  fóru þau eina dagleið og leituðu að honum meðal frænda og kunningja. Og er þau fundu hann ekki, sneru þau aftur til Jerúsalem og leituðu hans. Og það var ekki fyrr en eftir þrjá daga, að þau fundu hann í helgidóminum, þar sem hann sat mitt á meðal lærimeistaranna, og gerði hvorttveggja að hlýða á þá og spyrja þá. En alla, sem heyrðu til hans, furðaði á skilningi hans og andsvörum. Og er þau sáu hann, urðu þau forviða; og  móðir hans sagði við hann: Barn, hví gerðurðu okkur þetta? Sjá, faðir þinn og ég leituðum þín harmþrungin. Og hann sagði við þau: Hvers vegna voruð þið  að leita að mér? Vissuð þið ekki, að mér ber að vera í því, sem míns föður er? En þau skildu ekki það, er hann talaði við þau. Og hann fór heim með þeim, og kom til Nazaret og var þeim hlýðinn. Og móðir  hans geymdi öll þessi orð í hjarta sínu. Og Jesús þroskaðist að visku og vexti og náð hjá guði og  mönnum.  
	Fátt í bókmenntum heimsins er unaðslegra að lesa en ævisögur mikilmennanna, þeirra er mest hafa afrekað og mestum breytingum valdið á framsóknarbraut mannkynsins. Og í slíkum ævisögum er kaflinn um bernskuna og fyrstu æskuárin oft harla einkennilegur, þar sem skýrt er frá því, hvernig séreðlið braust fyrst út og hvernig hugurinn dróst fyrst að, sem síðar átti að verða aðalhlutverkið í lífinu. 
	Frá bernsku og æsku Jesú hafa guðspjöllin ekki varðveitt nema þessa einu sögu, enda eru þau ekki ævisaga hans í vanalegum skilningi. En þessi eina saga er ógleymanlega fögur og lýkur upp fyrir oss hugskjóti sveinsins. Hún sýnir oss, hvernig hann vaknar til meðvitundar um köllunarstarf sitt, hvernig hann tekur að átta sig á sjálfum sér. Hverju barni, sem lærir söguna um hann tólf ára, verður hún kær og öllum foreldrum líka. Enginn faðir og móðir lesa svo sögu þessa, að þau óski sér ekki, að börnin þeirra mættu líkjast honum. Og hversu gjarnan vildum vér vita eitthvað um, hvernig uppeldi hans hefir verið háttað, meðal annars eitthvað um það, með hverjum hætti guðræknishugur hans hefir verið vakinn í fyrstu. Vafalaust hefir það háleita hlutverk orðið hlutskipti móður hans – eins og það er enn flestra mæðra. Og trú hennar hlýtur að hafa verið hjartanlega einlæg og hrein. Af öllum þeim hlutverkum, sem konum bjóðast í þessari veröld, er þetta líklegast göfugasta og vísast mikilvægasta hlutverkið: að gróðursetja guðshugmyndina í barnshjartað og koma inn hjá barninu kærleika til þess, sem lifir, og traustinu á höfundi tilverunnar. Barnshugurinn er  ósjaldan undursamlega opinn og næmur og það festir stundum djúpar rætur, sem vel og varlega er sáð. Og María hefir borið sín frækorn fram með hreinum og helguðum höndum og af einlægum og hlýjum hug. Hún hefir fyrst kennt því barninu að biðja til Guðs, er síðar lagði oss öllum á varir bænina, sem vér munum best og síðast gleymum. Það sýnist svo lítið starf að kenna barni að biðja. En það er heilagra og háleitara en flest þau störfin, sem mikilfenglegri þykja. Líklegra er „faðir vor“ að einhverju leyti ávöxtur, sprottinn af þeim frækornum, sem María sáði í huga Jesú, meðan hann var enn lítill og vissi ekkert annað um Guð en það, er hún sagði honum um hann. Og gætið þess, hvað sú bæn hefir verið mannkyninu. Ef svo er, þá er uppskeran af bænariðju hennar og móðurást orðin mikil. Vér vitum ekki, hve heilagan hlut hún kann að hafa átt í uppeldi hans. Víst mun það hafa verið á bernskuheimili hans, að næmt auga hans opnaðist fyrir náttúrunni, sem hann sá í kring um sig.
