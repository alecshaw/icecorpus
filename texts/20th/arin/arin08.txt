Hversu erfiðlega gengur mörgum manninum að finna köllunarstarf sitt. Sumir finna ekki til neinna sérstakra  hæfileika hjá sér, er bendi þeim, hvort leita skuli í þessu efni. Aðrir þykjast sannfærðir um, að þeir búi yfir alveg sérstökum gáfum, en finnst þær fái ekki að njóta sín. Hversu almenn er umkvörtunin um það, að þessi og þessi hafi aldrei getað notið sín í lífinu, af því að hann hafi alla ævi verið á rangri hyllu. Ekki síst er þetta notað sem afsökun, er einhverjum hefir mistekist í lífinu og hann lent í einhverju auðnuleysi. Aðalástæðan er þó oftast sú, að hann hefir ekki getað áttað sig á sjálfum sér, ekki fundið nægilega sterkt til þess, að eitthvað af því, sem honum bauðst, gat orðið köllunarstarf hans, ef siðferðilega alvaran og viljastyrkurinn hefði verið nægilega mikill. Lífið býður oss öllum nægilega mörg tækifæri til þess að finna köllunarstarf, en ástæðan til, að það mistekst svo oft, liggur hjá oss, en ekki hjá lífinu. 
Enginn æskumaður kemur svo af bernskuárunum, hvort sem það er karl eða kona, að hann geri sér ekki far um að finna eitthvert köllunarstarf. Allir leita, ef þeim er ekki lagt starfið svo að segja ósjálfrátt upp í hendurnar. En hve margir leita ranglega. Þeir hugsa nær því undantekningalaust um það eitt í leitinni: Hvað fellur mér best, hvað langar mig mest til, hvað verður fyrirhafnarminnst, í hvaða stöðu verður lífið ljúfast? Um  hitt hugsa fáir: Hvað ætlar Guð mér að rækja? Hvernig  get ég farið með líf mitt, til þess að ég nái best takmarki því, sem þessi jarðneska ævi stefnir að? Hvernig get ég best verið í því, sem míns föður er? 
	Hve vandræðalega mikið los er á hugarfari margra unglinga. Þeir taka eitt fyrir þennan ársfjórðunginn og nýtt hinn næsta. Þeir reyna hvert starfið eftir annað, en geta ekki fest sig við neitt. Þeim fellur það ekki; það kostar of mikla fyrirhöfn – finnst þeim. Og svona gengur koll af kolli. Ekkert finnst þeim nógu skemmtilegt eða þeir þykjast ekki hafa nógu mikið upp úr því. Allt af eru þeir að leita síns eigin vilja. Hitt kemur þeim ekki til  hugar að gera nokkurra tilraun til að vera „í því, sem míns föður er“ – og það einmitt af því, að hina siðferðilegu alvöru vantar. 
	Það, sem framar öllu auðkenndi allt lífsstarf Jesú, var þetta: að hann leitaði hvorki eigin vegsemdar né hagnaðar, að hann fór ekki að eigin vilja, heldur fann svo sterkt til köllunarinnar, að hann hugsaði ævinlega um það mest, að Guðs vilji mætti verða. Og þegar hann sá nýtt starfssvið ljúkast upp, hversu mikil fyrirhöfn sem því svo ætti að fylgja, sagði hann þetta: „Minn matur er að  gera vilja þess, sem sendi mig, og fullkomna hans verk“. Getur þú hugsað þér nokkuð fráleitara en að hann hefði spurt um þetta: Upp úr hverju hefi ég mest, eða upp úr hverju hefi ég mestar nautnir? En er þá ekki líf kristinna manna og breytni komin harla langt burt frá líferni hans og kenning, þegar þetta ræður mestu um valið á köllunarstarfinu og yfirleitt í starfsemdum lífsins? Og  er nokkuð áþreifanlegra en einmitt þessi hugsunarháttur nú með hinum kristnu þjóðum? Hann ríkir svo að segja allstaðar. Hann er bein afleiðing þeirrar efnishyggju, sem hefir eigi aðeins gleymt að gefa gætur að því, hverjar afleiðingar breytni vor hér í tímanum hefir í eilífðinni, heldur hefur blátt áfram neitað því í yfirlæti þekkingarleysis og fáfræði, að nokkurt framhaldslíf sé til. Einkennilegast er þó það, að hann ríkir ekki aðeins meðal hinna eiginlegu efnishyggjumanna og svonefndra vantrúarmanna, heldur og meðal sumra þeirra, er sjálfir telja sér trú um, að þeir séu öðrum fremur kristnir og halda vilja sem fastast í erfikenningar hinnar kristnu trúfræði. Svo gagnsýrð er kristnin sjálf orðin af efnishyggju undanfarinna áratuga. Og fyrir því furðar oss í raun og veru ekki á því, að eitthvað afskaplega stórfellt yrði að koma fyrir, til þess að láta kristnar þjóðir sjá að sér og fá þær  til að leggja annan betri grundvöll undir lífsskoðun sína og breytni en sá hefir verið, er þetta hvorttveggja hefir í raun og veru hvílt á síðustu áratugina. 
	Í hinum mikla kappleik um veraldargæðin er eins og þessi raust hafi dáið út, eða önnur óp tekið svo yfir, að hún heyrðist eigi: „Vissuð þið ekki, að mér ber að vera í því, sem míns föður er“. Eru þeir ekki fáir, sem af alvöru hugsa um það, að vilja verða verkfæri í hendi Guðs, hans samverkamenn? 
	Þessi sami hugsunarháttur hefir hlotið að hafa mikil áhrif á uppeldi hinnar yngri kynslóðar. Sjálfsagt er að viðurkenna, að margir foreldrar hafa hugsað meira um það á síðari árum en sumar fyrri kynslóðir, að undirbúa börnin sín sem best undir lífsbaráttuna, sem best undir það, að þau gætu séð sér farborða, rutt sér braut og komist að arðsamri atvinnu þessi jarðnesku ár. En hitt láta ófáir sig litlu skipta, hver trúar-og siðferðisalvara kemst inn hjá börnunum, hvert siðgæðishugarfar þeim er innrætt. Að minnsta kosti er hugsunin um það látin sitja á hakanum. 
