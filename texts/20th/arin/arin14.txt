Þarf ég að minna á, hvernig þessi hógværð hans var? Þú manst, hvernig hann tók því, er hann sá mesta þunga lífs síns í aðsigi. Hann féll á kné og bað föður sinn á himnum að taka þann beiska bikar frá sér, ef þess væri kostur, en bætti síðan við: „þó ekki sem ég vil, heldur sem þú vilt“. - Svo frábær er hógværð hans þar, að jafnvel þeir, sem eigi trúa á Krist í venjulegri merking þess orðs, hafa játað, að á því augnabliki í lífi Jesú hafi mannsandinn komist hæst. Og þú manst, hvað hann sagði, er andstæðingar hans höfðu neglt hann á krossinn: „Faðir, fyrirgef þeim, því að þeir vita ekki, hvað þeir gjöra“. Þú skilur hvað hann á við, er hann segir: „Lærið af mér, því að ég er hógvær og af hjarta lítillátur“. Það er þessi hógværð, sem hann vildi kenna  oss öllum. Lærisveinum hans, þeim er með honum dvöldust, hefir verið minnisstæð þessi hliðin á honum. Einn þeirra fer þessum orðum um hann í einu bréfi sínu: „Kristur leið einnig fyrir yður og eftirlét yður fyrirmynd, til þess að þér skylduð feta í hans fótspor . . . . Hann illmælti eigi aftur, er honum var illmælt, og hótaði eigi, er hann leið, heldur gaf það í hans vald, sem réttvíslega dæmir“. 
	Hugsið yður, að menn tækju af alvöru að reyna þessa aðferð hans, iðkuðu hana af sömu elju eins og sumir iðka t.d. líkamsæfingar. Eitt sinn lögðu kristnir menn stund á andlegar æfingar. Hversu ákaflega er allt slíkt vanrækt í vorri kirkju. Í því efni er katólska kirkjan oss fremri, eins og í sumu öðru. Unga fólkið þyrpist til Reykjavíkur úr sveitunum til þess að ganga í skóla og læra. En hversu fáir finna köllun hjá sér til að ganga í þennan skóla hjá Kristi og læra af honum hógværð og lítillæti, taka á sig  okið hans, svo að þeir fái borið svo byrðar lífsins, að þeir haldi sálarfriði sínum óskertum. Og þó er meira í það varið að hafa lært að varðveita sálarfrið sinn en að kunna eitthvert hrafl í einni eða annarri fræðigrein. Ég segi þetta ekki til þess að lasta námfýsi unga fólksins, heldur af hinu, að mig furðar á, hve hógværðarskóli Krists er vanræktur. Í þann skólann getum vér gengið, hvar sem vér erum stödd og við hvaða vinnu sem vér fáumst. Opinbert líf þjóðar vorrar ber þess glögg merki, hve hann er vanræktur. Á stjórnmálavígvelli vorum hefir margur særst dýpra sári en nauðsyn bar til fyrir það hógværðarleysi,  sem þjóð vor hefir lengi með sér alið. Og víða flýr sálarfriðurinn af heimilunum, af því að menn leggja enga stund á það, að taka á sig hógværðarok Krists og bera byrðar lífsins og mótgerðir annarra í því. Gerið eitt fyrir mig: Takið eftir því, þótt ekki sé nema svo sem viku eða hálfsmánaðartíma, hve mikið af óþægindum þeim og kvöl, sem fyrir menn kemur í daglegu lífi, á dýpstu rætur sínar að rekja til þessa hógværðarleysis. Menn láta erfiðleikana ýfa hug sinn, glata sálarró sinni miklu oftar en þeir í raun og veru þyrftu. Og menn láta mótgerðir annarra þyrla burt þeim friði og því jafnvægi, sem legið hefir yfir vötnum hugans. Og vegna hinnar sömu vöntunar á hógværð trufla menn svo oft og tilfinningalega sálarfrið annarra. Ef vér göngum í skóla hjá Kristi, fer oss smátt og smátt að skiljast, hvers virði það er að eiga spegilsléttan hugarflöt í sál sinni, hve mikils virði er kyrrð og friður yfir vötnum andans, hvað dýrmætt það er, að hafa fundið  hvíld sál sinni. Og þá skilst oss líka, hver synd það er, að raska sálarfriði annarra með óvinsemd og kuldalegum orðum. 
	Það er undarlegt hve yfirborð lífsins blekkir marga: Vér teljum sjálfum oss trú um það, að vér lifum þetta jarðneska líf, til þess að strita og vinna fyrir líkamlegri afkomu vorri. Mestöll hugsun vor fer í það. Og þó verður þetta útkoman hjá öllum kynslóðum að lokum, að mest sé í það varið, að finna sál sinni hvíld – eignast sálarfrið. 
	Eitt hið fegursta fyrirbrigði náttúrunnar, sem ég hefi  séð á þessu landi, bar fyrir augu mín vorkvöld eitt í Reykjavík. Sólin var að setjast og gylti spegilsléttan hafflötinn. Friðurinn í náttúrunni var óumræðilegur. En það, sem ég undraðist mest var þetta: Sólin helti gulli sínu einnig yfir reykjarmekkina, sem lagði upp úr húsunum. Þeir urðu logagyltir líka, líkt og sumir flugeldar, og  það er ein hin undraverðasta sjón, sem ég hefi séð. Þeir, sem ekki hafa séð þetta, geta naumast trúað því, að slíkt geti fyrir komið. Það er gullfallegt og gullsatt, er söguskáldið líkir sálarfriðnum við þetta fyrirbrigði náttúrunnar. Það er vert að setja á sig þessi orð hans: „Þau fundu bæði, að í sól sálarfriðsins verður allt að gulli – líka reykjarsvæla mannlífsins . . . . og að allt annað gull er mannsálinni fánýtt til frambúðar“. 
	Menn trúa því ekki, að unnt sé að eignast hógværð og lítillæti Krists og þann veg öðlast varanlegan sálarfrið. Þess vegna hlusta svo fáir, er hann kallar: „Komið til  mín!“ 
