Öll þrjú guðspjöllin segja oss frá honum, þótt orðalagið sé ekki alveg eins hjá þeim, og öll þrjú segja þau oss með líkum hætti frá því, hver undanfari þess atburðar hafi verið, sem sé þetta: Þegar Jesús spurðist fyrir um það hjá lærisveinum sínum, hvern fólkið segði hann vera og hvern þeir sjálfir segðu hann vera, þá hafi  Pétur í nafni hinna lærisveinanna og sjálfs sín komið fram með þá játning, að Jesús væri hinn eftirvænti Messías, Kristur Guðs. Svo vænt sem honum kann að hafa þótt um þá játning þeirra, þá hafi hann samt bannað þeim að segja nokkrum frá þessu áliti þeirra, en í þess stað sjálfur byrjað að kunngera þeim, að manns-sonurinn ætti  margt að líða og honum að verða útskúfað af öldungunum og æðstu prestunum og fræðimönnunum og hann deyddur verða, en upp rísa eftir þrjá daga. Því næst hafi hann tekið að brýna það fyrir þeim og fólkinu, hve áríðandi það sé, að afneita sjálfum sér, því að hver sem vilji bjarga lífi sínu, muni týna því; en hver, sem týni lífi sínu hans vegna og fagnaðarerindisins, muni bjarga því. Og fyrir hvern þann, er blygðist sín fyrir hann og hans orð hjá mönnunum, fyrir hann muni og mannssonurinn blygðast sín, þegar hann komi í dýrð föður síns með heilögum englum. Og síðan hafi hann bætt þessu við: „Sannlega segi ég yður, nokkrir af þeim, er hér standa, munu alls ekki smakka dauðann, fyrr en þeir sjá guðsríki komið með krafti“. Ég tilfæri orðin, eins og þau eru í Markúsarguðspjalli, því að það er talið frumlegast og áreiðanlegast allra guðspjallanna. Eftir þessi orð kemur síðan frásagan um ummyndunina hjá þeim öllum. Tveir þeirra segja, að það hafi verið sex dögum  síðar, en einn þeirra segir, að það hafi verið hér um bil átta dögum síðar (þ.e. hér um bil viku síðar, eins og vér nú myndum segja). 
	En hví setja þeir nú frásöguna um þetta einmitt á eftir  þessum orðum? Fyrir þá sök, að bæði lærisveinarnir og  guðspjallamennirnir hafa litið svo á, að með þessum atburði hafi þeim verið sýnt, hvern veg guðsríki komi með  krafti. Að þetta sé sambandið í frásögu guðspjallamannanna hafa margir biblíufræðingar álitið og halda enn. Og úr því að nokkrir af þeim, sem þarna stóðu, áttu ekki að smakka dauðann, fyrr en þeir sæju guðsríki komið með  krafti, hefir mönnum jafnan verið ljóst, að þessi atburður og upprisa Jesú sjálfs, eða það að hann birtist eftir krossdauðann, væru stórfelldustu atburðirnir, sem lærisveinarnir urðu vottar að. Hvar sáu þeir guðsríki komið með  krafti, ef ekki þar? Og þeir viðburðirnir er líka skyldastir, þegar þeir eru nákvæmlega athugaðir. Því að ummyndun Jesú er engan veginn eini furðulegi atburðurinn, sem guðspjöllin segja oss, að hafi gerst þarna á fjallinu; hitt er engu síður furðulegt, að tveir framliðnir menn, einhverjir allra mestu forvígismenn guðstrúarinnar með  Ísrael og öflugustu leiðtogar þeirrar þjóðar, birtast úr æðri veröld, til þess að ræða við hann um það, sem fram undan sé, burtför hans úr þessum heimi, er fyrir  honum liggi að leiða til lykta í Jerúsalem. Með öðrum orðum: krossdauði hans er umtalsefni þessara himnesku gesta, sem á sínum tíma höfðu þolað svo mikla mótspyrnu og erfiðleika vegna erindisins, er þeir höfðu  orðið að reka fyrir Guð hér á jörð. Þeir virðast birtast til þess að undirbúa hann og styrkja, áður en hann gengur út í píslir og dauða. Þeim virðist ekki hafa staðið á sama um hann né málefni hans. 
	Og hafi þeir nú birst honum þarna á fjallinu, þá er ekki svo mikill munur á því og hinum atburðinum, sem vér höfum jafnan verið vanir að skoða gleggsta merkið um komu guðsríkis til vor: upprisu Jesú, sem þó vísast er réttara að auðkenna svo, að hann hafi birst lærisveinum sínum mörgum sinnum eftir dauða sinn. Hið dásamlega við hvorntveggja atburðinn er þetta: þeir koma frá  æðri veröld eftir líkamsdauðann og gera sig í bili sýnilega á þessari jörð, til þess að boða þeim, sem hér lifa, tilveru hins heimsins og um leið það, að ekkert ranglæti  hér í heimi né ofbeldi né nokkurs konar illræði geti banað sannleikanum, né réttlætinu né elskunni. Allt slíkt haldi velli á æðra stigi lífsins, þótt það sýnist fara halloka hér. 
