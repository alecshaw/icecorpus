Jesús hafði ávalt haldið því fram, að guðsríki kæmi af himni, en ekki fyrir tilverknað mannanna. Fyrir því nefndi hann það oftsinnis himnaríki. Mönnum kemur alls ekki saman um það að öllu leyti, í hverju hann hafi álitið guðsríki vera fólgið. Oss væri næsta mikilvægt að vita, hvort  hann hafi sjálfur litið svo á, að þessi atburður á fjallinu væri einn aðalvotturinn um komu þess, og hvort hann hafi aðallega nefnt hið æðra stig tilverunnar, hina æðri veröld, guðsríki eða himnaríki og þá vænt komu guðsríkis hér á jörð fyrir áhrif þaðan og opinberun. Eftirtektarvert er það, að þegar fyrir Krists daga er orðið guðsríki látið tákna hinn æðra heim. Í Spekinnar bók  (10. kap.) er talað um Jakob, forföður Gyðingaþjóðarinnar, og vikið að því, að hann hafi séð draumsýnina: stigann, sem stóð á jörðunni og náði upp til himins og englar Guðs fóru upp og niður. Um þá sýn er komist svo að orði, að þá hafi spekin, sem þar er talað um sem sérstaka veru, „sýnt honum guðsríki og veitt honum þekking á heilögum hlutum“. - Þar táknar guðsríki hinn ósýnilega dýrðarheim Guðs, þann heim, er vér trúum að Móse og Elía hafi dvalist í frá þeirri stundu, er þeir hurfu af þessari jörð, þann heim, er Jesús gekk inn í, þá er hann var dáinn á krossinum. Í þeirri merking er og orðið notað sumstaðar í Nýja testamentinu, eins og t.d. í þessum orðum Páls: „hold og blóð getur ekki erft guðsríki“, þ.e.a.s. hinn jarðneski líkami getur eigi gengið inn til hinnar æðri tilveru. 
	En hvort sem Jesús áleit nú þennan stórfellda atburð  á fjallinu sérstakan vott um komu guðsríkis eða ekki, þá verður því ekki neitað, að þar gerði hinn æðri heimur vart við sig með svo stórfelldum hætti, að slíks eru annars ekki dæmi, því að ég tel sjálfa ummyndun Jesú einnig vott um krafta æðri veraldar. Og gleymið eigi  að hugfesta yður það, að þar á Jesús sjálfur tal við framliðna menn, samlanda sína, að svo miklu leyti sem vér getum kennt hann við þessa jörð.  
	Á vorum dögum er mikið rætt um samband við  ósýnilegan heim. Eins og þér öll vitið, er það skoðun margra manna, að það samband sé fáanlegt. En þeir eru margir, sem stendur stuggur af slíku og halda, að slíkt sé ekki leyfilegt; það sé á móti því, sem Guð hafi ætlast til. - En hafið þér aldrei hugleitt það, hvert dæmi Jesús sjálfur hefur gefið í þessu efni? Hann hefir gengið hér á undan og sjálfur rutt brautina. Hann hefir vissulega aldrei kennt oss það, að sér væri leyft sumt, sem oss væri eigi leyft. Ef það er synd af oss að taka við skeytum, sem oss eru færð úr æðra heimi, þá drýgði hann synd með því að tala við þá Móse og Elía á fjallinu. Og ef mönnum á vorum dögum er ekki heimilt að athuga þær ljósverur, sem birtast frá oss óþekktum heimi, þá hefir hann ekki heldur gert rétt, er hann tók þá Pétur, Jakob Jóhannes með sér upp á fjallið, til þess að hinir gætu birst. Í Markúsarguðspjalli er þess getið, að hann hafi viljað hafa þá eina og ekki fleiri með sér. Og ef eigi  má halda tilraunafundi í þessa átt nú og hafa viðstadda þá menn, sem gæddir eru sérstökum hæfileikum í þessa átt, - hæfileikum, sem verur í æðra heimi virðast kunna að nota, þótt vér berum ekkert skyn á slíkt, þá var  rangt af honum að hafa jafnan með sér þessa þrjá lærisveina, sem slíkum hæfileikum sýnast hafa verið gæddir í ríkum mæli. Þegar mestu atburðirnir fóru fram í lífi hans. Þá þrjá velur hann til að vera með sér, bæði þegar hann vekur upp dóttur Jaírusar og þegar þeir Móse og Elía birtast og þegar hann baðst fyrir í Getsemanegarði og engillinn birtist til að styrkja hann. Við  tvö af þeim þrem tækifærum féllu þeir í undarlegt svefnástand. Og við öll þessi tækifæri sjáum vér þess vottinn, að æðri öfl en þessarar veraldar eru í verki með  honum. 
	 Og ný spyr ég yður, kærir tilheyrendur mínir, haldið þér, að hann hafi drýgt synd með þessu? Nei, þér haldið það ekki. Því síður látið þér yður til hugar koma, að hann hafi gert máttarverk sín fyrir fulltingi foringja illu andanna, eins og mótstöðumenn hans báru honum á brýn. Eða kemur yður til hugar, að hann hafi látið blekkjast: þetta hafi ekki verið Móse eða Elía, er við hann töluðu, heldur einhverjir aðrir, sem leikið hafi á hann? 
