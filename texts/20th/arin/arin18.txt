Þér hikið við að samsinna því. Ætti þá ekki líka  að vera lokið öllu heimskulegu hjali um það, að samband við ósýnilegan heim, ef það sé nokkurt á vorum dögum,  gerist fyrir tilstilli illra anda og að það sé ósæmilegt og ókristilegt athæfi? Hafið þér eigi svo hleypidómalausan  og opinn hug, að þér fáið séð, að hvar sem menn leita eftir því sambandi með gagnrýnandi gætni, af sannleiksþrá og löngun eftir fullkomnari þekking á tilverunni og af elsku til þeirra, sem þeir hafa misst, og með lotningarfullri trú á mátt Guðs og gæsku og innilegri bæn til  Guðs um meira ljós, þar er verið að feta sig áfram á þeirri sömu leið, sem Jesús sjálfur gekk á undan oss, þá er hann tók þá Pétur og Jóhannes og Jakob með sér og fór upp á fjallið til að biðjast fyrir? Hljóta ekki allir gætnir og samviskusamir menn, sem eigi ganga með hugann fjötraðan í hleypidómum og blindaðan af hræðslu undanfarinna vanþekkingartíma, leifum af gamalli galdratrú, að sjá þetta? 
	En það er annað, sem hér er að athuga. Fjöldi manns  í sjálfri kristninni er hættur að trúa því, að þessi atburður á fjallinu hafi nokkurn tíma gerst með þeim hætti, sem guðspjöllin skýra frá. Jafnvel prestar og guðfræðingar hafa í huga sínum gert hann að helgisögn; að minnsta kosti halda þeir sumir, að hér geti aðeins hafa verið að tala um einhverja innri sýn eins af lærisveinunum, t.d. Péturs; sýn, sem þá auðvitað verði eigi neitt lagt upp úr; ekkert hafi gerst, er þeir þrír hafi getað séð með líkamlegu auga. Svo langt hefir efnishyggja umliðinnar aldar  komist með kirkjunnar menn. En ég lýsi því hér með  yfir, að ég trúi því, að allt þetta hafi gerst, trúi því meðal  annars af því, að ég hefi sjálfur séð dásamlega atburði,  sem benda í þá átt, að slíkt geti gerst, og af því að mér er kunnugt um, að ekkert í þekking mannanna, sem enn er fengin, mælir á móti því. Í því efni mun sjálf  ummyndun Jesú þykja furðulegust alls. En hlustið nú á, hvað einn af lærðustu og gætnustu vísindamönnum heimsins, þeirra er rannsakað hafa þessa hluti, segir um hana í nafnkunnri bók: 
	„Fáir neita því, að andi hans hafi verið æðri vorum anda, en ég játa það, að mér virðist það nokkuð hjátrúarkennt að ætla, að líkami hans hafi verið verulega frábrugðinn vorum líkama. Að minnsta kosti voru klæði hans gerð með venjulegum hætti; samt tóku þau þátt í dýrð ummyndunarinnar. Ummyndunin var ljómandi fagur viðburður, og var tákn þess, að andinn, sem í efninu býr, gerir efnið veglegt og drottnar yfir því. Ljóminn í auga stórgáfumannsins, nær því sýnileg birtan, sem stafar út um líkamann á háleitum hrifningaraugnablikum – þetta var hafið upp í æðra veldi og síaðist gegnum og breiddist yfir veikan mannslíkamann og bóndabúning Krists, slitinn af ferðalagi, þar til er þeir fáu menn, er nutu þeirrar gæfu að fá að sjá þetta, urðu að taka fyrir augun. 
	Sama er sagt um Móse, eftir að hann hafði verið einn á tali við Jahve; vel má vera, að svo hafi verið um Jóhönnu af Arc; sama getur enn hent helgustu mennina“. 
	Í almanakinu er þetta sunnudagsguðspjall, sem svo  að segja ævinlega hefir orðið út undan, einkennt með fyrirsögninni „Krists dýrð“. Er það ekki réttnefni? Þarna  komst andi hans í slíka hæð, ef til vill meðfram fyrir bæn  hans og hjálp frá æðri veröld, að hann brýst með slíku afli gegnum efnið, að það gerbreytist til ljómandi fegurðar og sami dýrðarljóminn stafar út frá honum, eins og síðar jafnan lék um hann, er hann birtist eftir upprisuna. Hafa ekki of margir misst sjónar á Krists dýrð? Þolir mannkynið að missa trúna á dýrð hans? Mátt þú við  því að missa hana? 
	Fræðimennirnir hafa löngum haft tilhneiging til þess, að reyna að fá það út úr guðspjöllunum, að hann hafi ekki  sjálfur talið sig vera annað en spámann og andlegan fræðara. En eftir allar biblíurannsóknir síðustu tíma hefir það þó orðið ofan á, að samkvæmt frásögu guðspjallanna hafi hann í raun og sannleika trúað á komu guðsríkis fyrir  sérstakan kraft af hæðum og bylting í mannheiminum, og að sú bylting kæmi ofan að. Hann hafi trúað því, að  hann væri hinn fyrirheitni manns-sonur, er kæmi af himni, hið fyrirhugaða verkfæri í Guðs hendi, er lengi hafði verið spáð að koma ætti, og ætlað sé það hlutverk, að koma mannkyninu í hið sanna samfélag við Guð. Hann hafi trúað því sjálfur, að hann hefði nánari vitund um Guð en nokkur annar, og að hann fyrir þá sök gæti verið meðalgangari milli Guðs og manna. Hann hafi trúað á fortilveru sína svo sem sjálfsagt skilyrði fyrir þessu. Hann  hafi sjálfur verið sannfærður um það, að hann hafi áður verið í dýrð hjá föður sínum á himni, en þeirri vegsemd hafi hann afklæðst og lítillækkað sjálfan sig af elsku til  mannanna, svo að hann gæti fæðst í þjónsmynd á þessa jörð. Hann hafi trúað því, að dauði sinn myndi hafa einhver undursamlega víðtæk áhrif, enn þá miklu stórfelldari í afleiðingum sínum mannkyninu til blessunar heldur en þau, er kenning hans hefði. 
