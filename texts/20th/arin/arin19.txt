Þetta er sú mynd af Jesú, er menn eftir langvinnar  rannsóknir fá út úr guðspjöllunum. Var hann hugarburðarog draumsýnamaður, er lét blekkjast af sjúkum ímyndunum? Getur þú ímyndað þér, að hin háleitasta andlega hreyfing, sem fram hefir komið í heiminum, geti átt upptök sín að rekja til draumsjóna frávita manns? Verður ekki aðgengilegra fyrir skynsemina – hvað þá fyrir  hjartað – að trúa því, að hann hafi skilið sjálfan sig rétt? Og þá fer ekki sjálf ummyndunin að verða neitt ótrúleg. Það er hin innri dýrð hins guðlega eðlis, sem birtist og brýst gegnum efnislíkamann á því hrifningaraugnabliki. 
	Og nú kem ég að því, sem er oss mesta fagnaðarefnið. Þér vitið, að hin svonefnda nýja guðfræði á vorum dögum, eða ein stefna hins frjálslyndara skilnings á kristindóminum; reynir eigi að skýra Jesú út frá manneðlinu einu, heldur reynir hún að skýra, hvað með mönnunum felist, út frá Jesú. Sá Jesús, sem aðeins er einn af oss, maður með mönnum og eigi meira, sem er að reyna að geta gátu tilverunnar, eins og vér verðum að gera, en veit ekki neitt með vissu um ákvörðun sína né vora, hann gæti verið mikill fræðari, en hann er ekki það, sem syndugt manneðlið þarfnast fyrir. Vér þurfum á frelsara að halda, sem er máttugur og kunnugur æðri heimi en þessum, og veit það; vér þörfnumst opinberara, sem getur talað svo sem út frá hjarta tilverunnar og með rödd Guðs, en jafnframt lifir því lífi, sem er svo samtvinnað voru lífi, að allt, sem er orðið að veruleik í honum, það er og til sem máttuleiki í oss – Og nú kemur megin-vandaatriðið. Erum vér verur sömu tegundar og Jesús, þótt vér vitanlega séum fjarri því að hafa náð vaxtarhæð hans? Þeirri miklu spurning svarar hin nýja stefna játandi. Ekkert af því, sem í guðspjöllunum er haft eftir  Jesú, mótmælir þeim skilningi. Í raun og sannleika mun kirkjan aldrei hafa farið of langt í því að trúa á guðdóm  hans, þó að tilraunirnar til að skýra það, í hverju guðdómurinn sé fólginn, hafi vitanlega verið ófullkomnar og mjög  mismunandi. Ég efa það, að nokkur maður geti gefið oss rétta lýsing á guðdómi hans. Enginn af oss megnar að skilja, hvað Guð er. En andi vor þekkir ekkert fullkomnara og hærra og þráir ekkert heitara en að sú gæska og speki og það siðferðisafl, sem birtist í Jesú, liggi að baki allri tilverunni. En þessum guðdómi hans var samfara, meðan hann dvaldist hér á jörð, mikil takmörkun í þekking og mætti, og hann varð að beygja sig í hlýðni undir vilja síns himneska föður, og guðdómseðlið girti eigi  fyrir það, að stundum var sem hann sæi eigi, hvert faðir hans væri að leiða hann, og hann gat því lent í sárri raun og hörðu sálarstríði. Jafnvel hann gat því þurft leiðbeiningar af himni. 
	Ég trúi því, að hann sé bæði frelsari og dómari mannkynsins, því að það er líf hans í oss, sem slítur sundur fjötra syndarinnar og leysir bandingjann, og með því, sem hann er, er kveðinn upp dómur yfir oss. Já, máttug vera  kom í þennan heim, fæddist sem barn á þessa jörð, og dó á krossi sem æskumaður í blóma lífsins. Í þeirri veru sjáum vér bæði uppsprettu vors eigin eðlis og takmark  vort. Þar birtist oss hinn eilífi veruleiki, sem vér allir eigum hlutdeild í. Hann er oss hliðið inn að Guðs leyndardómi. Það er dásamlegt að vita það, og aldrei hefir mannkyninu verið birt neitt, sem er meira gleðiefni. En  ef svo er, þá erum vér verur frá hinni sömu eilífu uppsprettu, er íklæðst höfum einstaklingseðli hér á jörð, til  þess að vér mættum fyrir erfiði og þrautir, baráttu og sigur ná til guðvitundar í Kristi. Hvað fyrir oss liggi í eilífðinni, hefir aldrei verið opinberað oss. Sum orð Jesú láta oss renna í grun í, að á sínum tíma bíði einnig vor allra dýrlegt hlutverk, er vér höfum náð þeirri fullkomnun, sem til þess þarf, að geta verið hlýðið verkfæri til  framkvæmdar Guðs vísdóms-vilja. Þér munið t.d. eftir  þessum ummælum hans í dæmisögunni um talenturnar: „Þú góði og trúi þjónn, yfir litlu varstu trúr, yfir mikið mun ég setja þig“. 
	Það er mikill munur á útsprunginni blómjurt og frækorni sömu tegundar. Og þó búa allir máttuleikar blómjurtarinnar í frækorninu. Það er munur á Jesú í dýrð  ummyndunarinnar og veikum, syndiþjáðum mönnum, eins  og vér erum. Samt kallaði Jesús veika mennina bræður sína, og hvergi varð jafn mild birtan, er skein af dýrð  siðferðilegrar fullkomnunar hans, og þegar hann talaði um syndarann og við þá, sem jafnvel höfðu fallið djúpt, og svo að segja bræddi af þeim fjötrana með himneskri ástúð sinni, af því hann sá í þeim fræið, sem eitt sinn er ætlað að ná þroska blómjurtarinnar, ætlað að vaxa upp í dýrð ummyndunarljómans. 
	Og hugsið nú um það með sjálfum yður, hvort hollara muni vera að kenna veikum mönnunum: að líta á sjálfa sig sem búandi yfir slíkum máttuleikum eða sem gerspillta og Guði andstyggilega, nema því að eins að þeir aðhyllist ávexti blóðfórnar, er átt hafi að taka burt reiði  Guðs yfir syndum mannanna.  
