Vilduð þér ekki fúslega fá að sjá guðsríki komið með  krafti, áður en þér eigið að smakka dauðann? Finnst yður  ekki lærisveinarnir hafa verið sælir, þeir er fengu að horfa á dýrð ummyndunarinnar og það, er því var samfara? 
	En ef sambandið við annan heim skyldi vera einn sterkasti liðurinn í komu guðsríkis á þessa jörð! Vitið  þér nokkuð það geta komið fyrir, sem mundi hafa stórfelldari afleiðingar, en ef framhaldstilveran sannaðist svo,  að það yrði þekking, sem allir ættu, og allir lifðu í þeirri föstu vissu, að andlegur heimur lykur um oss á alla vegu og að þaðan getum vér orðið varir stöðugra áhrifa oss til þroska og blessunar? Og bjartsýnið þá, sem fylgir trúnni á þroskabrautina upp eilífðarstigann! 
	Finnst yður eigi þörf á, að guðsríki komi með krafti? Er ekki ástandið í hinum kristna heimi slíkt, að guðsríkisins sér furðu-lítinn vott með oss? Þekkið þér nokkurt öflugra merki heiðninnar en t.d. loftfaraárásirnar í síðustu styrjöld inn yfir lönd og borgir, þar sem myrtar voru mæður og börn og gamalmenni? Er til öllu stórfelldari  afneitun alls þess, er Jesús kenndi? 
	Og nú að lokum þetta. Þegar Jesús hafði slitið tali sínu við þá Elía og Móse, himnesku gestina, er þarna birtust, þá heyrðist rödd út úr skýinu, sem sagði: „Þessi er minn elskaði sonur, sem ég hefi velþóknun á; hlýðið á hann“. Einmitt þegar hann hefir verið að tala við framliðna menn, sem birst hafa honum úr eilífðinni, þá er lærisveinunum boðið að fara eftir fyrirsögn hans, - boðið það af hinni himnesku rödd. Og svo ætti sambandið við þá, sem komnir eru inn í eilífðina, að vera ókristilegt athæfi! 
	Hefir yður aldrei komið það til hugar, að þeir, sem leitað hafa eftir því sambandi með heitri þrá hjartans, munu vera eitthvað nær þeim brautum, sem guðsríki kemur eftir, heldur en hinir, sem ófrægja þá leit eða af einhverjum ástæðum stuggar við henni? 
	Ég bið ekki um neitt svar. Að eins langar mig til, að þér svarið yður sjálfum. 
	Guðspjallið um ummyndunina á fjallinu á það ekki skilið að vera haft út undan, sem raun hefir orðið á í kirkjunni. 
	Hefðu postular Krists ráðið niðurstöðum sunnudaga-guðspjallanna, mundu þeir hafa valið því fremri sess. 
	Mér finnst ég ekki síst út frá því skilja þessa þrá, sem kom fram hjá lærisveinum hans, er þeir sáu hann upprisinn. Þeir féllu fram og sýndu honum lotningu, langaði jafnvel til knéfallandi að grípa utan um fætur hans í tilbeiðslu. Hefir þú aldrei fundið til hinnar sömu löngunar, er þú hugsaðir um hann á bestu augnablikum lífs þíns? Er hann ekki líka þér „von dýrðarinnar“? 
	„Ó gæti ég skyggnst á bak við tímans tjald 
	og tekið á hans minnsta klæðafald .“   
	Sæðið grær og vex. 
	(Annan sunnudag í níuviknaföstu)  
	Og hann sagði: Svo er og um guðsríki sem maður kasti sæði á jörðina, og sofi og fari á fætur nótt og dag, og sæðið grær og vex, hann veit eigi með hverjum hætti: af sjálfri sér ber jörðin ávöxt, fyrst stráið, þá axið, þá fullt hveitikorn í axinu. En er ávöxturinn er þroskaður, sendir hann þegar út kornsigðina, því að uppskeran er komin (Mark. 4,26-29).  
	Það líður oftast langur tími milli sáningar og uppskeru. Mikið gerist þann tíma. Það er mikill munur á frækorninu, sem sáð er í jarðveginn og fullþroska kornaxinu eða þá aldintrénu. Aðdáanlegt er lögmálið, sem ræður vextinum eða þroskuninni. Því betur sem vér athugum það lögmál, því fleiri hliðar sjáum vér á því. Kristur virðist hafa haft djúpan skilning á því, og eigi fáar af dæmisögum hans eru sagðar til að opna augu vor fyrir ýmsum hliðum þess. 
	Í dæmisögunni um sáðmanninn leggur hann aðaláhersluna á að sýna, hversu háður vöxtur sáðkornsins er þeim jarðvegi, sem sáð er í. Sáðkorn sáðmannsins voru í sjálfu sér öll jafngóð, með sama þroskunarhæfileikann, en þau náðu engan veginn öll að bera sama ávöxt, af því að sum féllu í troðna mold, önnur í grýtta jörð, enn önnur meðal þyrna. Þau ein, sem féllu í góða jörð, náðu því að verða strá, síðan ax, og því næst fullt hveitikorn í axinu. Sú dæmisaga felur í sér mikilvæga bending og jafnframt huggunarríka viðvörun til allra sáðmanna á öllum tímum, ekki síst þeirra, er reyna að ryðja nýjum hugsjónum braut. Hún minnir oss á, að láta ekki hugfallast, þótt erfiðlega gangi í fyrstu, þótt jarðvegurinn sé bæði troðinn og grýttur, hjörtu manna skilningslaus og óviðtæk, já, hugir þeirra stundum fullir þverúðar og mótspyrnu. 
	Aðrar dæmisögur hans halda að oss öðrum hliðum þessa hins sama vaxtar- og framþróunarlögmáls. Ég  minni yður á litlu dæmisöguna um mustarðskornið. Þar  er haldið fram andstæðu hinnar litlu og óásjálegu byrjunar við hinn stórfellda árangur að lokum. Þar er bent á vaxtarmagnið, orkubirgðirnar og máttinn til að standast. Þá er og nýrri hlið haldið að oss í sögunni um illgresið meðal hveitisins. Þar er sáðmaðurinn minntur á ný öfl, sem hann verður við að stríða; öfl, sem stafa að vísu ekki beinlínis frá jarðveginum sjálfum, heldur frá andstæðingum sáðmannsins og þess málefnis, er hann berst fyrir. 
