En dæmisagan þessi, sem er texti vor í dag, heldur  fram enn annarri hlið á hinu undraverða náttúrulögmáli. Hún bendir fyrst og fremst á þetta, að maðurinn verði að gera skyldu sína: undirbúa jarðveginn og sá og því næst bíða hugrór og treysta öflum náttúrunnar eða Guði hvort sem vér nú heldur viljum nefna það. Vel má segja, að hún bendi oss á vanmátt vorn, hve lítið vér fáum stuðlað að því, að sæðið grói og vaxi. Vissulega hefir Páll skilið meistara sinn, er hann minnti á þetta, að vér gætum aðeins sáð og vökvað, en meira ekki; Guð væri sá, sem ávöxtinn gefur. En jafnframt kemur fram í þessari dæmisögu alveg einstök bjartsýni, sem er full af trú og von. Trúin, sem þar er um að ræða, er traustið á vaxtarlögmálinu, traustið á þeim öflum í náttúrunni sjálfri, sem maðurinn er í samvinnu við. Hér er bent á, hvað náttúran sjálf geri, hvernig hún starfi með dásamlegum hætti og hjálpi sáðmanninum, ef hann innir fyrst af hendi það, sem honum er ætlað; taki við af honum, þegar hann er að mestu orðinn ómáttugur til þess að vinna nokkuð frekar að vexti sáðkornsins. Sjálfur skilur sáðmaðurinn ekki, hvernig þroskunin og vöxturinn gerist; hann veit ekki, með hverjum hætti það fer fram. Því síður getur hann gripið fram í. Nú er það hlutverk hans að bíða bíða með von og vera þolinmóður. Hægt og hægt kemur það, hvað á eftir öðru: fyrst stráið, þá axið, þá fullt hveitikorn í axinu. Allt verður að hafa sinn tíma og allt kemur í réttri röð. Þetta gerþekkir landbóndinn og reynslan hefir kennt honum þolinmæði í þessum efnum. Hann veit,  að annað er ekki til neins; lögum náttúrunnar verður hann að laga sig eftir. 
	Og nú verðum vér að muna það, að fyrir því sagði Jesús oss allar dæmisögur sínar um vaxtarlögmálið í náttúrunni, að hann var sannfærður um, að sama lögmálið ríkti í siðferðis- og trúarlífinu, sem í hinni ytri náttúru. Fyrir honum réðu að þessu leyti sömu lögmálin í náttúrunni og ríki andans. Fyrir vitund hans voru það eigi tveir ólíkir heimar, heldur einn og hinn sami heimur. Hann var í engum efa um það, að hinn sami gæskuríki og heilagi vilji Guðs væri ríkjandi í báðum, vilji þess Guðs, sem er réttlátur og vandlátur og aldrei lætur að sér hæða. Fyrir því gat hvert atvik í hinni ytri náttúru orðið honum ímynd annars í mannlífinu. Og því meir sem þekking vor vex, því sannfærðari verðum vér um, hve háleit og sönn kenning hans var, einnig að þessu leyti. Allt af er oss að skiljast betur, að hið innilegasta samband er milli vors eigin andlega lífs og náttúrunnar. Og aldrei verður það of vandlega brýnt fyrir oss, að með því einu móti fáum vér náð þeirri fullkomnun, sem bæði líkama vorum og sál er ætlað að ná, að vér lútum með lotning og guðræknum hug þeim háleitu og réttlátu lögum, sem umlykja oss á allar hliðar. Lútum þeim, segi ég, og reynum jafnframt að komast í samræmi við þau. Hefir kristin kirkja ekki gert of lítið að því enn í prédikunarstarfsemi sinni að benda á, hversu allur andlegur vöxtur manna og þroski lýtur sínum föstu lögum? Mér skilst, að hún eigi þar mikið eftir að læra, en að því fróðari sem boðberar kristindómsins verða um sálarlífið og lögmál andlegs þroska og framhaldslíf andans, því meiri hjálp og aðstoð muni þeir geta veitt, ekki að eins sorgbitnum og þreyttum sálum, heldur og breyskum  og syndþjáðum mönnum, og yfirleitt þeim sem berjast við efa, hrelling, hugarkvöl eða ástríður. Og eitt af því, sem oss öllum þarf að lærast, ef vér ætlum að vera í samvinnu við hin andlegu lögmál, er þolinmæðin, biðlundin. 
	Hversu mörgum mönnum finnst starf það, sem þeir vinna að, eða sú hugsjón, sem þeir helga svo og svo mikið af starfsemi sinni, ganga of seint, henni miða of  lítið áfram. Þeim þykja ávextirnir koma of seint í ljós. Og þegar þeir sjást ekki eftir nokkurn starfstíma og alllanga bið, vilja menn oft fara að grípa fram í og hafast eitthvað að, til þess að flýta fyrir. En þá gleymist það ósjaldan, að andlegir hlutir lúta og sínum lögum og verða að þróast samkvæmt eðli sínu og niðurröðun, alveg eins og jarðargróðinn í náttúrunni. Sérhver maður, sem knúður af andlegri þrá, berst fyrir einhverri hugsjón, getur lært þessa áminning af dæmisögum Jesú og þá ekki hvað síst af þessari, sem er umtalsefni vort í dag: vér eigum að gera það, sem vér getum, en að öðru leyti bíða þolinmóðir, uns hlutirnir þroskast af sjálfu sér. Jesús notaði þessa líking að vísu um alveg ákveðna hugmynd. Með henni var hann að lýsa þroskalögmáli guðsríkis. En allar  sannar hugsjónir miða að því að efla einhverja hlið guðsríkis, og eru því sömu vaxtarlögum háðar. 
