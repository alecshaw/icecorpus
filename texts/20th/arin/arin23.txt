Til er sú gleði, sem enginn getur orðið hluttakandi í nema gegnum sorg. Sorgin er stundum eins konar útsæði; upp af henni sprettur á sínum tíma gleði-ávöxtur. Kærulausir menn og kaldir, þeir sem eru allir í hinu ytra, finna eigi til þeirrar sorgar og fá heldur aldrei hlutdeild í gleði-ávextinum, sem upp af henni sprettur. Þeir, sem með mestri hrifning og ósérplægni hafa gefið sig á vald hæstu hugsjónunum á framsóknarbraut mannanna, hafa oftast lent í sárum hörmungum einhvern kafla ævi sinnar. En engir hafa fundið til annarrar eins gleði yfir sigri hugsjónanna eins og þeir, þá sjaldan þeir fengu að sjá þær sigra, meðan þeir voru á lífi þessa heims. 
	Mikill fögnuður fór um mannsálirnar þegar styrjöldin mikla staðnaði og vopnaviðskiptin hættu. Vér hér úti á Íslandi getum ekki gert oss í hugarlund, hve stórfelld, magnmikil og háleit sú gleði var í hugum þúsundanna meðal þeirra þjóða, er mest höfðu þolað og mestu höfðu fórnað. Sál vor á blátt áfram ekki til mæli, sem sá fagnaðartitringur verði mældur á. Enginn af oss hefir þolað slíka kvöl sem þær. Þeir djúpu tónar þjáninga og harma eru ekki til á hljómborði sálar vorrar, og fyrir því hefir hún heldur ekki átt kost á að þroska með  sér hátóna hinnar æðstu hrifningar og gleði, sem mannlegri sál er unnt að eignast hér í heimi. Vafalaust var  gleði þeirra þá guðdómlegust, sem árum saman höfðu staðið í skotgröfunum og á vígvöllunum, daglega albúnir  þess að láta lífið fyrir þjóð og fósturjörð, réttlæti og sannleika. Í þeirri geysilegu eldraun hafði sál þeirra stækkað; hljómborð hennar hafði lengst. Í kvölinni komu fram nýir tónar niður á við – tónar, sem flesta þeirra grunaði eigi að mannleg sál ætti til. Í sigurfögnuðinum gerðu víst margir þá uppgötvun, að fyrir réttlætislögmál Guðs verður það ávallt hlutskipti slíkrar sálar, að hljómborð hennar lengist einnig að sama skapi upp á við. „Þeir,  sem sá með tárum, munu uppskera með gleðisöng“. Hve gott að geta átt við vissuna um þetta í sál þinni. En  það er oft erfitt að halda þeirri vissu fastri, einkum þegar allur árangur af margra ára sáning virðist skyndilega að engu gerður. Eitt dæmi slíks hlutskiptis verður mér minnisstætt frá dögum sóttarinnar, er nýlega geisaði. Sorg  margra var þá djúp og þung. En ég hygg, að fáir hefðu haft meiri ástæðu til að gráta yfir hlutskipti sínu en ekkja ein inni á Laugavegi. Fyrir allmörgum árum tók maður hennar á blóma-aldri þungan og langvinnan sjúkdóm, sem leiddi hann loks til bana eftir mörg og erfið ár í Laugarnesspítala. Öll þau ár var það hans mesta unun, er kona hans og einkadóttir komu að heimsækja hann. Oft var ég sjónarvottur að þeim fagnafundum. Svo dó hann, er dóttirin var komin yfir fermingaraldur. En móðirin hélt áfram að strita og gerði nú allt til að ala dótturina sem best upp, mennta hana og glæða góða hæfileika hennar. Nú var fögnuður hennar að verða fullkomnari með hverju ári út af hinni efnilegu dóttur. Allt af hafði hún verið að  sá; allt hafði hún lagt í sölurnar fyrir barnið sitt. Uppskeran sýndist ætla að verða ríkuleg. En svo kemur sóttin. Og eftir fáeina daga er unga stúlkan bleikur nár. Hugsið yður þá móður standandi yfir líkinu. Ég kom í nokkur sorgarhús þá daga. Ekkert sorgarhúsið er mér eins ógleymanlegt og litla stofan hennar, þar sem allar vonir hennar lágu dánar hjá líkinu af eina barninu hennar, aleigu hennar hér í heimi. – Þar í stofunni yfir líkinu, hjá hinni marg-reyndu móður, sá ég, að til er ný hlið á þessum orðum: „En er ávöxturinn er þroskaður, sendir hann þegar út kornsigðina, því að uppskeran er komin“. Hversu oft fer einmitt svona í lífinu: einmitt þegar ávöxturinn er að verða fullkominn af sáningunni, þá er hann frá oss tekinn; þá deyr hann eða leysist upp í höndum vorum. En líka það er einn liðurinn í vaxtarlögmáli jurtaríkisins hér í heimi. Þegar fullum þroska er  náð, þá er líka endirinn kominn. Í því er fólginn eins konar harmleikur náttúrunnar, að þetta hvorttveggja fer þar svo að segja saman. Lífið sjálft hirðir ekki um það. Það heldur tafarlaust áfram braut sína. Fullþroskinn  varir ekki nema eitt augnablik. Það er vöxturinn, þroskunin, sem vér getum athugað og stendur yfir svo langan tíma. Hugsið aðeins um blómjurtina heima í glugganum yðar eða til blómanna í garðinum, sem þér sum ræktið á sumrin. Sól og regn, vindur og frjómold hafa þar lagt saman í listaverk. Þau hafa ekki sýnt neina eyðslusemi, en vel er frá verkinu gengið. Þú þarft ekki annað en skoða útsprunginn blómlauk nú mitt í vetrarkuldanum, til að sannfærast um það; og það jafnvel, þótt hann verði að alast við lampaljós í stað sólar mikinn hluta sólarhringsins. Allir hafa þeir hjálparar virst fremur hægfara og þeir hafa gefið sér góðan tíma, en líka notað tímann vel. Þeir luku við verkið. Blómjurtin stóð fullþroskuð. En á næsta augnabliki byrjaði hún að hrynja sundur. 
