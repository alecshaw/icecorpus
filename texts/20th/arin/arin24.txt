Eins er um kornið á akrinum; þegar það er fullþroska, þá er sigðin send út og það er skorið upp. Fyrir mannshuganum, sem aldrei er laus við eigingirni og lífsfýsnin eðlilega er svo rík í, er eitthvað harmleikskennt í því, að hið fullþroskaða skuli bera í sér orsökina til síns eigin dauða. Hið fullþroskaða er um leið albúið þess að hverfa af þessum heimi. Já, úti í náttúrunni tefur það fyrir hinu nýja lífi með því að dveljast lengur. Náttúran er iðjusöm og þolir í því efni enga bið. Jarðvegurinn heimtar nýja frjógvun, svo að hann geti af nýju sýnt kraft sinn. Hver sá, sem séð hefir það ná fullum þroska, er hann sáði til, hefur notið blessunar uppskerunnar, hversu skammæ sem hún er. Honum er enginn óréttur ger, þó að ávöxtur hans falli, eins og aldinin af trénu. Það er lögmál lífsins. En aldrei finnum vér betur til þess en þá, að vér þráum æðri tilveru, þar sem hið fullþroskaða helst og forgengileikinn er farinn. Fyrir því hefir og reyndur maður sagt, að þroskinn hér í tímanum sé ekki nema ímynd, því að vér væntum þess, sem er óforgengilegt. 
	Sumir menn eru þannig gerðir, að í svefninum sjá þeir dýpra inn í tilveruna og lögmál lífsins en nokkuru sinni í vöku. Enn er draumalíf vort svo illa rannsakað, að vér skiljum ekki, hvernig á þessu stendur. – Kona hefir sagt mér frá þessari draumsýn: hún þóttist standa  frammi fyrir útsprunginni rós í blómgarði, yndislega fallegri, og vera mjög hrifin af að horfa á hana. Allt í einu féllu öll rósablöðin til jarðar, og hrifning konunnar breyttist skyndilega í óskiljanlega örvænting; því að henni fannst rósin var ímynd lífsins. Svona fölnaði allt og hið fegursta væri horfið á sama augnabliki og maður ætlaði að grípa það. Þá þykist hún í draumnum sjá pappírsblað, sem falist hafði í rósarblöðunum og fallið hafði til jarðar með þeim. Hún tók upp blaðið og sá þá, að á það var skrifað erindi, sem hún las. Þegar hún vaknaði, hafði hún að mestu gleymt erindinu, en efni þess mundi hún  glöggt og var það þetta: „Það er ekki ástæða til að hryggjast, þó að rósarblöðin falli til jarðar, því að með þeim falla og fræ, sem margar og ef til vill fegurri rósir eiga að spretta upp af. Ekki þarf heldur að hafa áhyggjur út af því fræi, sem þær þrjár guðdómlegu fóstrur hafa tekið að sér að ala önn fyrir – jörðin, sólin og döggin“. 
	Vér þekkjum starfsemi þeirra þriggja guðdómlegu fóstra hér í þessum efnisheimi og vitum, hve aðdáanleg hún er. En vér skynjum ekki enn, hve enn dásamlegri fóstrur annast þroskann, þar sem forgengileikinn ríkir ekki framar og þar sem fullþroskunin helst og varir við. Og fyrir þann heim erum vér stöðugt að sá hér í tímanum. Er það nokkuð undarlegt, að það kosti mikla mæðu að sá fyrir „eilífa tíð“? Það eru tiltölulega fáir, sem fá að sjá ávöxtu sáningar sinnar hér í lífi, og fráleitt nokkurn tíma dýrlegustu ávextina. 
	Ég hefi minnt yður á ummæli hins hebreska skálds um vaxtarlögmálið eða um sáning og uppskeru. Indverskt  skáld, sem heimsfrægt er orðið á vorum dögum fyrir djúpsæi anda síns og hugsana-auð, hefir og komist inn á líkar hugsanir. Í einu sinna einkennilegu ljóða segist hann oft hafa harmað það, hve lítinn árangur hann hafi séð í lífinu, og sér fundist margar stundir þess glataðar. En síðan bætir hann við: „En þær hafa ekki farið til ónýtis, drottinn. Því að þú hefir tekið sérhverja stund lífs míns í þínar hendur. – Falinn í hjarta allra hluta nærir þú þá og lætur sáðkornið verða að frjóöngum, blómknappana að blómum og loks blómið ná fullþroska í aldininu. – Ég var þreyttur, og þegar ég mókti í hvílu minni, taldi ég mér trú um, að nú væri allri starfsemi lokið. En í afturelding vaknaði ég og sá, að garður minn var alþakinn undursamlegum blómum“. 
	Það er ekki fyrr en í afturelding æðra lífs, að ávextirnir koma að fullu í ljós. Allt þangað til verða margir af oss að bíða með þolinmæði, en trúa þó á uppskeru að lokum. Og þegar þú kemur í blómgarð þinn, muntu gera þá uppgötvun, að undursamlegustu blómin eru sprottin upp af tárasæði. „Grátandi fara menn og bera sæðið til sáningar, með gleðisöng koma þeir aftur og bera kornbundin heim“. 
	Þá er trú ekkjunnar fegurst, þeirrar sem missti aleigu  sína, ef hún gengur hugró að störfum sínum, þolinmóð og glöð, af því að hún á í sál sinni vissuna um þá uppskeru í afturelding æðra lífs, og efar ekki, hvert það vaxtarlögmál leiðir oss, sem lætur sæðið verða að strái, stráið að korni og loks skapar fullt hveitikorn í axið – lögmál þess Guðs, sem falinn í hjarta allra hluta nærir allt.  Þess vegna efum vér ekki, hver endirinn muni verða á trúarraun vorri. Niðurlagið verður líka hjá oss þetta: 
	„Vér sjáum, hvar sumar rennur með sól yfir dauðans haf, og lyftir í eilífan aldingarð því öllu, sem drottinn gaf“.   
	Auðmjúkir leiðtogar. 
	(Sunnudag í föstuinngang).  
