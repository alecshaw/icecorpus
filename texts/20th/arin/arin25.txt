Þá kemur Jesús frá Galíleu til Jórdanar, til Jóhannesar, til þess að skírast af honum; en Jóhannes varnaði honum þess og sagði: Mér er þörf að skírast af þér og þú kemur til mín! En Jesús svaraði og sagði við hann: Lát það nú eftir, því að þannig  ber okkur að fullnægja öllu réttlæti. Þá lætur hann það eftir honum (Matt. 3, 13-15). 
	Hann á að vaxa, en ég að minnka (Jóh. 3, 30).  
	Guðspjallið á sunnudaginn í föstuinngang segir oss frá skírn Jesú, og hefir átt að minna oss á, að sú háleita vígsla hans varð honum inngangur að píslum hans og  krossdauða. 
	Sjálf undrasagan um skírn hans verður eigi umtalsefni vort í dag. Jafnvel í kristnum söfnuði skortir enn mjög á, að unnt sé að tala um slíkan atburð sem veruleika. Kirkjan sjálf hefir nú um langt skeið verið lítiltrúuð á slíkar dásemdir sem þær, er þar er sagt frá. Og  meðan alla samúð og dýpri skilning vantar hjá almenningi á slíku, er til lítils að ræða um það í prédikunarstólnum. 
	En þótt síðari hluti þess guðspjalls sé oss ofvaxinn sem umræðuefni, þá ætti fyrri hlutinn, sá er ég nú hefi lesið yður, ekki að vera það. Þar er eitt eftirtektarverðara en allt annað: hve þeir eru báðir auðmjúkir, Jesús og Jóhannes. Auðmýkt Jóhannesar kannist þér við. En hafið  þér veitt því athygli, hve auðmýkt Jesú kemur berlega í  ljós við þetta tækifæri? 
	Jóhannes hafði hafið prédikun sína. Hann kallar lýðinn til iðrunar og afturhvarfs, og þá, sem játa syndir sínar, skírir hann iðrunarskírn. 
	Til þessarar skírnar kemur Jesús. Ef til vill furðar þig í fyrstu á slíku. Þér hefir verið kennt að líta allt öðrum augum á skírn hans. En gætið að, hvað Nýja testamentið segir sjálft, og látið ekki neinar kenningar trufla fyrir yður frásögu ritningarinnar um þetta. Jesús veit, hvílíkri hreyfing Jóhannes hefir komið af stað. Hann sér menn vígja sig með fullri alvöru til að þjóna Guði með fyllra hætti en áður; það er ekki aðeins, að þeir vilja hætta að lifa syndalífi; þegar fyrirgefning er fengin, vilja þeir vígja sig til starfsemi í guðsríki. Að því miðaði skírn Jóhannesar. Og Jesús fær eigi staðið hlutlaus fyrir utan þennan flokk. Hann þarf að taka sýnilegan þátt í þessari vígslu til starfseminnar sérstöku, til að undirbúa komu guðsríkis. Hvort hann hafi fundið til þarfar á því, að fá utanaðkomandi tákn um syndafyrirgefning, getum vér eigi gert oss neina hugmynd um. Fremur finnst mér slík hugsun ólíkleg. En hitt getur ekki annað en aukið lotning vora fyrir honum, að hann telur sig ekki yfir það hafinn að taka þátt í þeirri vígslu, sem trúhneigðustu menn á Gyðingalandi þá gengust undir, með ríkri þrá eftir nýrri og æðri þekking á vilja Guðs og leyndardómum lífsins. Samúð hans með þessari þrá trúræknasta fólksins gerir það að verkum, að í þann hóp verður hann að skipa sér; og vissulega hefir hann ekki hugsað svo: „Fólkið þarf þessarar vígslu til að æðra og betra lífs, en ég ekki. Ég er hreinn og heilagur, þeir syndugir“. Nei, slíkt er jafnfjarri öllum hugsunarhætti hans sem austrið er vestrinu. Vígja sig starfseminni fyrir guðsríki, vígja sig af alvöru til heilags lífernis, vígja sig til fórnandi þjónustu fyrir aðra – hví skyldi hann ekki gera það, eins þó að í þeim hóp séu margir, sem áður hafa hrasað og enn eru óstyrkir, ef þeir aðeins eiga þrána. Hlaut ekki samúð hans með því góða í breyskum og veikum mönnunum að leiða hann til þeirrar skírnar? Vafalaust hefir þá heldur enginn gengið út í Jórdan til að láta skíra sig með helgari alvöru en hann. Hversu einlægt hefir heit hans verið um að lifa nýju líferni, sýna óbifandi trúmennsku og fela sig af öllu hjarta Guði á vald. Hve ljóst honum þá hefir staðið framtíðarstarfið fyrir augum, vitum vér eigi. Að mikið var í aðsigi, hefir hann vafalaust órað fyrir. Og að Jóhannes var að hefja mikilvæga hreyfing, þess er hann fullvís. Og þeirri starfsemi Jóhannesar þarf hann að sýna alla samúð sína. Fyrir því kemur hann fullur heilagrar alvöru og auðmýktur til skírnar Jóhannesar. 
	En jafneftirtektarverð er auðmýkt Jóhannesar. Honum finnst hann ekki geta skírt Jesú, meistarann unga frá Nazaret, sem er nýkominn norðan úr Galíleu. Gagnvart  honum er hann fullur lotningar. „Mér er þörf að skírast af þér“ segir hann, og bætir því næst þessu við undrandi: „og þú kemur til mín!“ Það er ekki fyrr en eftir þrábeiðni Jesú, að hann lætur það eftir honum, að gera að vilja hans í þessu efni. 
