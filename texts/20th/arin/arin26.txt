Ekkert guðspjallanna skýrir oss glöggara frá þessari auðmýkt fyrirrennarans en Jóhannesarguðspjall. Það  hermir, að öfund hafi komið upp hjá lærisveinum Jóhannesar, þá er Jesús hóf starfsemi sína. En þegar þeir hafi borið upp fyrir Jóhannesi kvörtun sína undan starfsemi Jesú, þá hafi hann vísað þeirri málaleitun þeirra á bug með aðdáanlegri hógværð og auðmýkt. Lærisveinum Jóhannesar var ekki um það, að Jesús skyldi starfa þarna á sömu slóðum – suður í Júdeu, við Jórdan. Þeir óttuðust, að hann yrði til að skyggja á meistara þeirra. Umkvörtun þeirra var risin af meðhaldi með Jóhannesi og af umhyggjusemi fyrir heiðri hans og áliti. Þegar þeir sjá fólkið flykkjast að Jesú, verða þeir öfundsjúkir. Þeir  þola ekki að sjá gengi Jesú; þeim sárnar það vegna meistara síns. Hve þessi tilfinning skín gegnum orð þeirra í frásögu Jóhannesar: „Meistari, sá sem var með þér hinumegin Jórdanar, hann, sem þú vitnaðir um, sjá, hann skírir, og allir koma til hans“. – Hve mannleg er þessi tilfinning. Þeim finnst heiður og gengi meistara síns vera í veði. Var ekki þarna að koma fram nýr maður, sem var líklegur til þess að taka frá honum alla vegsemdina? 
	Slík öfund er mjög almenn í heiminum, ekki síst þar sem yfirburðamenn eiga í hlut. Því miður sýnist ósjaldan sá veikleiki fylgja yfirburðagáfum eða afbragðshæfileikum, að sá sem þeim er gæddur þolir naumast aðra við hliðina á sér, að minnsta kosti ekki mjög nærri sér. Sama tilfinning gerir vart við sig með mörgum þeirra, er við opinber störf fást og að einhverju leyti verða að vinna verk sitt í ásýnd eða áheyrn alls fjöldans. Hún  kemur víða fram í félagslífinu. Hennar verður vart meðal stéttarbræðra og keppinauta í hvers konar atvinnugreinum. Meinið er, að of mikil freisting sækir á flesta um  það, að ávinna sér lof og hylli fjöldans. En hitt gleymist, að æðsta vegsemdin er í því fólgin, að verða sem best og þægast verkfæri í höndum Guðs, til þess að bera blessun út til mannanna. Og sá, sem með mestri trúmennsku vinnur að því, á ef til vill á hættu að verða fyrir óvild fjöldans og valdhafanna. 
	En hversu oft er í háu stöðunum mænt eftir hylli fjöldans, í stað þess að hugsa um það eitt, hvað heildinni  verði til blessunar, þó að kaupa verði þá blessun dýru verði: óvild og margs konar missi. 
	En því hugfastari sem vér höfum þennan veikleika mannanna, því aðdáanlegra verður dæmi Jóhannesar. Hjá  honum er engin öfund til hins nýja keppinauts. Það voru aðeins lærisveinar hans sem fundu til hennar. Hann sjálfur ekki. Hann segir þeim, að gengi Jesú gleðji sig. Það,  sem sé þeim áhyggjuefni og öfundar, geri aðeins gleði sína fullkomna. Hann hafi sjálfur aðeins verið sendur á  undan til að ryðja brautina. Nú taki sá við, er hafi annað og meira að bjóða, fullkomnari þekking og æðra ljós. Og  svo endar hann ummæli sín í viðræðunni við lærisveina sína á þessum ógleymanlegu orðum: „Hann á að vaxa, en ég að minnka“. 
	Jóhannes skírari verður ævinlega eitt af mikilmennum sögunnar. Það er eitthvað stórskorið við hann og mikilfenglegt. 
