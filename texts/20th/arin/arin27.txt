Það sópar allt af að honum, hvort heldur hann er að prédika í óbyggðinni eða ávíta sjálfa höfðingjana eða valdhafann norður í Galíleu. En langstærstur er hann í auðmýkt sinni, bæði þegar hann segir um Jesú, að skóþvengi þess, er eftir sig komi, sé hann ekki verður að leysa, og við skírn Jesú: „Mér er þörf að skírast af þér og þú kemur til mín!“ og þá ekki síður, þegar hann mælti þetta til öfundsjúkra lærisveina sinna: „Hann á að  vaxa, en ég að minnka“. Þar sýnir mikilmennið, að hann þekkir takmörkun sína og að hann á til sanna auðmýkt. Fyrir því kemst öfundin ekki að huga hans. 
	Guðspjallið í dag sýnir oss þá tvö dýrleg dæmi auðmýktarinnar. Þær tvær miklu fyrirmyndir mætast þarna við Jórdan, þar sem menn eru að vígja sig til að þjóna þeim Guði með nýju líferni. 
	Reynum að læra eitthvað af auðmýkt þeirra.  Af hverri rót sprettur auðmýkt þeirra? Jóhannes lýsti því yfir við lærisveina sína: „Enginn maður getur tekið neitt, nema honum sé gefið það af himni“. Hann  lítur svo á, að erindið, sem hann hefir haft að reka, sé honum lánað af Guði. Og erindið, sem Jesús við skírnina er að vígja sig til að reka, sé líka falið honum af Guði. Jóhannes veit, að hann lifir á tímamótum. Hann  sættir sig við að vera brautryðjandi, að greiða veginn fyrir þann, sem koma á eftir hann. Hann veit, að það er Guðs vilji og hann æskir þess eins að gera Guðs vilja. Hann veit, að sér er ekki meira lánað, hæfileikar hans ná ekki lengra. Fyrir því vill hann fús lúta þeim, sem meiri er og máttkari, láta hann vaxa í áliti fólksins, þó að frægð hans sjálfs eigi að minnka við það, já, fölna og  hverfa. 
	Er þetta ekki dýrleg sjálfsafneitun, sönn auðmýkt? Hitt var aldrei nema mannlegt, þó að hann hefði litið á málið líkt og lærisveinar hans. Vér megum ekki gleyma því, að samtíðarmenn Jesú og samlandar litu öðrum augum á hann en vér, seinni kynslóðirnar, sem kennt hefir verið að tilbiðja hann sem guðsson frá barnæsku. Fyrir samtíðarmönnum hans stóð hann sem hver annar maður. Þeir, sem kunnugastir voru honum, kölluðu hann timbursmiðinn eða son timbursmiðsins. 
	Fjöldi manns leit að vísu á hann sem mikinn spámann, en aðrir héldu hann jafnvel ekki vera það. Jóhannes skírari er allra manna fyrstur til að viðurkenna  yfirburði hans að öllu leyti. Afdráttarlausara gat hann ekki lýst þessu yfir en með orðunum: „Hann á að vaxa, en ég að minnka“, og: „Mér er þörf að skírast af þér, og þú kemur til mín!“ 
	Hvaðan kom honum þessi styrkur auðmýktarinnar? Guðstrú hans var undirrótin. Fyrir traust sitt á Guði rekur hann alla viðburði lífsins að vilja Guðs sem síðustu ástæðu, og hann tekur fús á móti öllu úr þeirri hendi. Þetta er hin sanna guðhræðsla. Aðeins er orðið „guðhræðsla“ óviðfelldið á vorri tungu. Því að hér er eigi um hræðslu eða ótta að tala, heldur hið gagnstæða. Einkenni  þess hugarfars er að þora að trúa Guði fyrir sér og gefa sig að öllu leyti honum á vald, af því að maður er sannfærður um, að Guð er góður og að hans vilji sigrar að lokum. Allt, sem að höndum ber, hversu erfitt hlutskipti sem það sýnist vera, hlýtur að verða til góðs, af því að það kemur frá honum. 
