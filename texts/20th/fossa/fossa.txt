1. kafli

Brandur á Efra-Fossi hafði tekið jörðina að erfð, vel húsaðan bæ og margt gangandi fé; svo heimurinn virtist láta honum í besta lagi; og margur jafnaldri hans leit löngum öfundaraugum til erfðafjárins.

En svo undarlegar, og nærri að segja vitlausar, voru ungu stúlkurnar í dalnum, að þær gátu ekki metið auðinn og gengið að eiga hann Brand á Fossi, að minnsta kosti ekki þær, sem hann bað um.

Satt að segja, vildi Brandur heldur fá sér konu af betri endanum, eins og eðlilegt var. En þær af betri endanum lágu nú ekki alveg lausar fyrir honum.

Allt í einu var hann þó svo heppinn, að ná í hamingjuhjólið og höndla hnossið.

Þegar Brandur var tuttugu og níu ára gamall, kvongaðist hann.

Enginn þurfti að bregða Brandi um, að hann hefði gengist fyrir auð eða virðingu, en hitt var satt, að konan var ung og hafði mörgum öðrum þótt hún lagleg og skemmtileg, svo aftur varð ungu mönnunum í dalnum, að líta löngum augum upp eftir til hans Brands á Fossi.

En Brandur vissi ekkert um það; hann var gleðidrukkinn þessa fáu daga tilhugalífsins; hafði aldrei fyrir alvöru þótt vænt um efnin, fyrri en þá, þegar hann gat tekið Gróu frá fátækt og þröngum kosti og sett hana á bekk með bestu húsfreyjunum í dalnum. Því allar bestu húsfreyjurnar þar voru í góðum efnum og höfðu gnótt í búi.

Brandur hafði alla jafna þessi fjögur árin, sem hann réð sjálfur fyrir búi, fundið til þess, að góð kona mundi auka unað og gæfu; það vantaði aðeins húsfreyjuna á Efra-Fossi, því engin blessun né búsdrýgindi höfðu fylgt þeim tveimur ráðskonum, sem hjá honum höfðu verið.

Nú var sól og sumar í huga Brands; hann var sæll með ungu og blómlegu húsfreyjunni, sem Guð hafði gefið honum í sumargjöf.

Steinn á Skarði, faðir Gróu, hafði verið fátækur ómagamaður, sem rétt aðeins barðist við að verja sig og sína frá hreppnum. Nú voru börnin komin sum í vinnumennsku, sum gift; Gunnar og Gróa unnu heima með foreldrum sínum; og tvö voru innan við fermingaraldur enn, af þeim Skarðsbörnum. Svona var heimilishagurinn á Skarði, þegar Brandur vakti til um bónorðið; það var ekki undarlegt, þó heldur glaðnaði yfir Steini karlinum þá og vonarbjarma brygði fyrir á andliti gömlu Ragnheiðar; en það sló þögn og fölva að Gróu sjálfri við þessi tíðindi, sem komu svo fljótt og flatt að. Foreldrunum þótti hún undarlega sein til svars, þar sem þó ekki væri um annað en sjálfsagt já að ræða; og Gróa hafði svo mörg ár horft framan í skort og fátækt, að hún var bæði fullreynd og greind til þess að sjá, hvað mikill þröskuldur efnaleysið er á lífsleið manns. Svo oft búin að gæta þess, að þeir, sem hafa góð efni, geta haft sig fram, þeir geta búið við snotur hús, átt falleg föt, fullkomin áhöld og gnægð í búi; þeir geta létt sér upp, án þess að kvíða því, að sjá hallann eða hrunið, sem ævinlega gapir við fátæka manninum, ef hann "lætur eitthvað eftir sér". Hún renndi huganum til þess, að með efnunum er svo hægt að hjálpa þeim, sem bágt eiga, og hvað það er þungt að hafa viljann til þess, en að hann sé heftur með járnhelsi örbirgðarinnar. Með því að giftast Brandi, var gengið á veg lífsþæginda og lífsstarfa, götuna til að vera með í sveitarfélaginu, þurfa ekki allan árshringinn að berjast við skortinn með hnúum og hnefum.

En hún fann líka, að það var örðugt að hvíla í faðmi Brands á Fossi, eins ástlaus og köld og hún var gagnvart honum; hann gekk ekki í augun á henni, þó hún væri af þessum endanum, og þó hann væri hvorki ljótur né heimskur, þó hann væri hvatur og ötull, til hvers sem hann tók. Hann vantaði þá hæfileika, sem gátu snortið strenginn eða strengina í hjarta hennar; í augum Gróu voru ástæðurnar álitlegar, en um Brand þoldi hún ekki að hugsa; um Brand sem eiginmann - það var svo nöturlegt og óyndislegt. -

En eftir nákvæma umhugsun fór hún eftir ráðum foreldra sinna; lét þau ráða og giftist Brandi.

Það er ekki svo mikill aldursmunur á tuttugu og níu ára gömlum bónda og nítján ára konu; en þegar auður og völd fylgja þessum tuttugu og níu ára gamla bónda, sýnast skilyrðin benda til þess, að hann þurfi naumast að óttast fyrir að geta ekki ráðið að sínum hluta. Líkurnar benda til, að hann verði húsbóndi á sínu heimili; hafi töglin og hagldirnar, bæði utanbæjar og innan.


2. kafli

Umbreytingin á högum Gróu var mikil og gagnger; fyrsta árið hafði hún unað af, að eignast fatnað, eins og hugurinn óskaði; mega fara í kaupstaðinn og gera þar úttekt eftir því, sem henni sýndist; mega fara með Fossefnin, eins og sína eign; nú var henni frjálst að fara þær smáferðir, sem hana langaði til, og alls staðar var hún miklu meira virt, en meðan hún var heima á Skarði; með einu stigi hafði Gróa náð sömu metorðum og bestu húsfreyjurnar í dalnum; það var ekki laust við, að allt þetta stigi til höfuðs henni; hreyfði blóðið líkt og hressandi vínandi.

Eftir eins árs sambúð þeirra Efra-Fosshjóna fæddi Gróa sveinbarn; það gekk erfiðlega með fæðinguna, þó bæði héldu lífi. Gróa lá átta vikur rúmföst og fékk seint heilsu og þrek aftur; en hlýleg og viðkvæm aðhjúkrun hjálpaði þó æsku og meðfæddri heilbrigði til að sigra á endanum. Í þeirri legu sýndi Brandur það best, að honum þótti sannarlega vænt um konuna; allt sem hann hafði vit á, og allt sem í hans valdi stóð, gerði hann með ljúfu geði; Brandur lagði miklar vökur á sig þann tíma, hann hefði feginn viljað mega létta krossi þjáninganna af herðum konu sinnar, ef hann hefði getað.

Gróa hafði ekki getað fest ást á manni sínum, en hún kunni þó að meta, hvað hann hafði verið henni eftirlátur og ljúfur í legunni; hún hafði ekki búist við þeirri þolinmæði af Brandi; að hann væri svona blíður og stilltur, hafði hana ekki heldur grunað. Seinustu vikurnar, sem hún lá og fyrst eftir að hún fór að klæðast, hafði Gróa nógan tíma til að hugsa um hjónabandið og sambúðar grundvöllinn; hún sakaði sjálfa sig fyrir kulda og ástleysi gagnvart honum, sem hafði hjálpað henni frá fátækt og baslinu á Skarði, og verið sér svo góður og eftirlátur; aldrei gat hún fullþakkað Brandi alla þá hjálp sem hann hafði veitt henni í veikindunum; skyldan bauð henni að elska eiginmann sinn, og þeirri helgu skyldu einsetti hún sér að fylgja.

En í djúpi tilfinninganna var samt ein hugsun, sem skynsemin varnaði að koma höfðinu upp úr, en hún sveimaði og hringsnerist samt, þessi hálfskapaða og óþroska tilfinning, og oft hafði hún raskað ró Gróu, margt hitakastið bakað henni. - Var von til þess að hún gæti fest sterka ást og ævarandi á manni sínum; hún, sem hafði gifst efnunum og jörðinni, tekið hann með, þó ekki í kaupbæti? Brandur var það eina af Fossbúinu, sem henni hafði hvorki þótt eigulegt né laðandi. Hafði hún selt sig? Nei, hún hafði ekki gert það. - Var hún of talhlýðin, of ósjálfstæð? Nei. Hún hafði aðeins þekkt hann of lítið. Aldrei hugkvæmst það um Brand - að honum dytti í hug að fella hug til sín -. Það kom of snögglega, þetta bónorð. Hefði það verið hann Friðrik í Vindási - annað mál var það; en hann þagði; ekkert annað en hringlandi hugardraumur; það sá hún svo ljóst og greinilega nú.

Og vanalega ráð Gróu var, þegar svona barátta var í brjósti hennar, að snúa sér með blíðu að blessaða, litla barninu sínu. Hvað hann líka var skemmtilegur, hann Steinn litli, og hvað pabba hans þótti vænt um hann, það var auðséð, þegar Brandur kom frá útistarfinu og fór að horfa á hann, gera við hann gælur og eigna honum kind, einhverja metfé-skepnu, sem var einkennilega lit. Gróu duldist ekki, að Brandur var þá ánægður með lífið og lífskjörin, hann sem var fæddur bóndi, og uppalinn bóndi; hafði aldrei rennt huganum til annars, en þess að vera dugandi og nýtur bóndi á erfðajörðinni sinni. Það hlaut að heppnast - blessaður, litli drengurinn batt þau saman. Þau gátu öll orðið ánægð. Sannarleg ást varð að lifna hjá henni líka.


3. kafli

Veturinn fór harðindalega að; fannkomur og frost, strax um veturnætur, algert jarðbann frá sólstöðum og fram í mið-þorra. Heyin gengu, sem vonlegt var, til þurrðar, og það svo til vandræða horfði. Nú varð líka alvara úr kvörtuninni, sem hafði örlað á frá því á jólaföstu. Þá varð Steinn á Skarði heylaus fyrir báða hestana sína, ef hann ætti að dragast með hitt í góulokin og sama tíðarfar héldist. Brandur á Fossi tók þá báða. Í fyrstu viku góu tók hann þrjátíu kindur geldar af Sigurði Steinssyni, bróður Gróu; því þá var ekki annað en hnífurinn fyrir þær, eða þá að láta þær svelta í hel, sem er þó ennþá óviðfelldnara. Um mið-góu hafði Brandur hjálpað þeim á Skarði um átta vættir af töðu, handa kúnni; en þá fór nú líka að sverfa að heyjunum hjá honum. Þó Brandur á Fossi hefði upphaflega verið vel birgur af heyjum, þá var nú svo komið um miðjan einmánuð, að auðsjáanlega mundi verða fullhart, að draga fram féð í þessum harðindum.

Svo kom hlákubloti einn dag, nógur til þess að kæmi sauðsnöp á bestu útbeitarbæjunum - og Foss var einn af þeim -. Daginn eftir var útsynningsveður; um kvöldið var komin bleytuhríð. Brandur var í óblíðu skapi, þegar hann kom inn frá að hýsa gemlingana, og honum hóf ekki brún, þó hann sæi, að Gunnar á Skarði væri kominn; hann grunaði, hvert erindið væri.

Þegar Brandur var búinn að borða, fór Gróa líka að hjálpa Gunnari að koma erindinu fram; Brandur sagði, að nú væri svo komið, að hann gæti engum hjálpað, væri sjálfur staddur í voða; Gróa hélt, að það væri ekki búmaður, sem ekki kynni að barma sér, svo hún fylgdi nokkuð þéttlega sínu máli, þangað til Brandur sagði:

"Ég er nú búinn að hjálpa foreldrum þínum, bæði um hey og mat; bræðrum þínum líka - þó dálítið. En ég hef ekki getað eða mátt hjálpa Jóni í Svartholti, - og þó er hann besti kunninginn, sem ég á."

"Hann klýfur það nú einhvern veginn, hann Jón; mínir eiga nú örðugra með það, og ég veit þeir vonast eftir, að ég rétti þeim hjálparhönd, ef ég get."

"Og þó þú getir það ekki - mig er nú farið að ráma eitthvað til þess."

"Mikið má, ef vel vill - ég vona að eitthvað væri þó hægt að líkna, ef...`

"Það er sú andskotans vitleysa að setja ævinlega svona á - setja bara á aðra." Brandur var dreyrrauður í andliti.

"Þó maður geti ekki hjálpað, ætti þó að vera hægt að komast hjá að brúka ónota orð við þá, sem bágt eiga." Gróa hafði líka tekið litaskiptum.

Samtalið varð litlu lengra og litlu innilegra milli hjónanna; en daginn eftir voru ærnar frá Skarði reknar í kafaldinu fram að Fossi, Brandur ætlaði að reyna að láta þær slóra fram á sumarmálin, þessar tuttugu "grindur frá Skarði".

Og Brandur gerði það líka; hann skilaði ekki úr fóðrinu, fyrr en kominn var sauðgróður; aldrei hafði fénaðurinn á Fossi verið eins magur og óbragðlegur og þetta vor, þó ekkert dræpist úr hor. "Það er sjálfsagt helmingi minni ull nú, en hin vorin," sögðu vinnumennirnir. "Það er nýtt að féð hérna afklæðist og standi allsbert eftir." Brandur missti líka meinlega lömbin undan ánum; en hin, sem lifðu, voru flest kyrkingsleg, og Brandur gat ekki annað en hugsað, að það ætlaði að verða sér nokkuð nærgöngult, fólkið hennar Gróu, og að hann hafði ekki búist við eins tíðum heimsóknum af því og raunin vildi verða á. Um matgjafirnar fannst honum ekki mikið til - en að setja svona heimskulega á - setja beinlínis á annarra hey; fyrir tökuféð varð hans eigið fé horað, fyrir það drápust lömbin. Slíkum hor hafði Brandur ekki vanist, og að eðlisfari var hann bæði holdvandur og vildi fóðra vel. Þetta var úr öllu hófi; að það á Skarði reytti svona fjaðrirnar af öðrum; hann var staðráðinn að gæta betur að eftirleiðis. Það getur vel verið, að Brandur hafi ekki verið sem arðvarastur um vorið, þegar hann kom inn frá að bjástra við lambærnar, og allt hafði gengið andsælis og öfugt. Gróa hefur líklega getað lesið það úr stöku orðum og milli orðanna, að Brandi væri ekkert hlýtt til tengdafólksins; en sannleikur var þó sá, að jafn örgerður og hann var í skapi, gætti hann vel orða sinna.

En Gróa varð þess vör, af samtali vinnuhjúanna, að það mundi ætla að nota sér krásina á Fossi, fólkið hennar. Auðvitað átti hún ekki að heyra þetta, en það hlerast svo margt á sveitabæjunum, sem aldrei átti að fara nema til næsta eyra; hvískrið læðist ótrúlega gegnum þykka veggi, þil og gættir, og kemst þangað, sem það aldrei átti að komast. Og einmitt fyrir þetta var Gróa miklu skarpskyggnari að draga út úr orðum Brands, var stundum of rýnin, of getspök, og öllu þessu safnaði hún saman, hugleiddi og velti fyrir sér, þar sem hún sat með drenginn sinn; þetta hafði hana ekki dreymt um, við þessu hafði hún síst búist; í huganum hafði hún glaðst yfir því, að geta hjálpað fólkinu sínu, talið sjálfsagt að hún gerði það; og enginn mundi fá sér annað eins til umtals. En svona reyndist það; takmörkin voru skýr og svo ótrúlega nærri; með þeim virtist henni verksvið sitt verða óeðlilega þröngt; framúrskarandi ófrjálst og ranglátt. Hún mundi ofur vel, hver efnin átti í fyrstunni, sá líka og fann, að nú áttu þau allt jöfnum höndum, en hér eftir hafði hún ekki skap til að biðja, sækja sífellt undir högg; ekki ætlaði hún að verða ráðrík, en svolítið af sameigninni vildi hún hafa, var henni frjálst; það vildi hún ekki biðja Brand að gefa eða veita sér af náð.

En þessar hugsanir voru engan veginn vel lagaðar til að vekja eða auka ást hennar á Brandi; miklu byrsælli fyrir þá tilfinning, sem alltaf leitaðist við að komast upp úr hugardjúpinu, komast ofar, dafnaði, þó hún ekki kæmist á yfirborðið ennþá. Gróa fann aðeins það, að ef um sekt var að ræða þá var Brandur alls ekki sekari, en hún sjálf.

Brandur hafði nú einu sinni höggvið eftir því, að Gróa hafði gengið lengra en skynsamlegt og sanngjarnt var, og eftir það fór hann líka að virða fyrir sér og leggja saman. Hvað honum mundi hafa þótt miklu vænna um Gróu, ef fólkið hennar væri ekki að troðast á milli þeirra, og alveg óstjórnlega vænt um hana, ef hún hefði svipaðar skoðanir og hann sjálfur; ef hún væri nokkuð hlýrri og innilegri. - Þó hana langaði til að bregða sér smáferðir, var það ekkert undarlegt, gat líka lagast með tímanum; og þó hún væri ekki eins vakandi og sjónhög við búsýsluna, og móðir hans hafði verið, þá gat það líka lærst og lagast með tímanum. Hann vildi hjálpa foreldrum hennar, að þau gerðu það bæði í sameiningu; en ekki að tengdafólkið neyddi sig til að hjálpa, þó hann gæti það ekki. Gunnar gat stutt búið betur, en hann gerði; nú var búið að ferma yngstu börnin - bara þau væru öll á Skarði samtaka með að hjálpa sér sjálf, starfa, halda áfram; það vildi Brandur hafa.

Það mátti heita, að Gróa væri hætt að biðja um nokkuð hagræði, þó fólkið hennar kæmi að Fossi, og Brandur hvatti oftar en einu sinni til þess þau gæfu foreldrum hennar kind eða vikju öðru því, sem hann vissi að þau vantaði, og Gróa tók því líka glaðlega, og virti það við hann; en hún gat samt ekki lagt niður venju, sem hún hafði fyrir skömmu vanist á -, hún hafði lært að gefa, sjálf, án þess að Brandur vissi, án þess að heimilisfólkið vissi; þess vegna fékk hún sting fyrir brjóstið, þegar Brandur hvatti til gjafanna; það var sárast fyrst; svo vandist hún betur við, og loks hvarf sársaukinn alveg.

Gróa var vön að hafa eina vinnukonu í vitorði með sér - þá, sem hún trúði best -, þegar hún var að gefa svona, að baki bónda síns. En þegar fram í sótti, fór hún líka að versla að baki hans; senda smjör og ull og fá aftur kaffi og sykur eða önnur þægindi í búið. Gróu var farið að þykja kaffi svo einstaklega gott og hressandi; þurfti drjúgum að halda á því; það vildi ekki hrökkva almennilega, sem Brandur tók til ársins, þó hann raunar væri ekkert smátækur á kaffikaupin, nema með því að hún drýgði það á þennan hátt, húsfreyjan.

Besti og vissasti maður til þessara vöruskipta var Einar gamli á Neðra-Fossi; það var roskinn bóndi, sem aldrei hafði getað blómgast í búskapnum, þó hann hefði unnið baki brotnu, aldrei hafði komist hærra, en að hafa fæði og heldur lítil klæði handa sér og sínum; það hafði hann líka ævinlega barist við; með þeim hætti, að draga sí og æ að búinu, bera á bakinu; standa í sífelldum aðdráttarferðum, bæði innsveitis og um nærsveitirnar; náttúrlega fór hann fjölda margar kaupstaðarferðir, einkum að vetrinum til. Einar karlinn hafði þótt fremur grannvitur, en ráðvandur og bóngóður; hann var almennt kallaður "meinleysismaður". Gróa var vön að víkja að Einari einhverju fyrir þessa smáverslun, og karlinn vissi ofur vel, að slíkt lítilfjörlegt viðskipta-bauk átti ekki að fara margra á milli.

Það er ekki langt á milli Fossbæjanna, ekki lengra en svo, að Brandur hafði oft leikið sér að því, þegar hann var ungur, að standa á Neðstahúshlöðunni á Efra-Fossi og skjóta af hrossrifsboganum sínum, svo örvarnar stæðu í þekjunni á heyinu við Efstahúsið á Neðra- Fossi. Á Neðra-Fossi hafði aldrei í manna minni verið búið vel, en á Efra-Fossi hafði þeim feðgum búnast prýðilega mann fram af manni; Neðri-Foss var með árafjöldanum orðinn hálfgerð hjáleiga frá Efra-Fossi, og algerður hjáleigusvipur lagðist yfir, þegar faðir Brands á smábandsárum sínum keypti Neðra-Foss, og tók Teiginn til sín; það var besti bletturinn úr enginu, en Einar gerði samt ekki betur en vinna upp engið, þegar best lét, svo þetta gerði hvorki til né frá fyrir Neðra-Fossbóndann.

Kona Einars hét Snjólaug og þótti miklu greindari og meiri skörungur en bóndinn; hún hafði bæði töglin og hagldirnar á heimilinu, þar hafði ekki heldur örlað á ósamþykki, þó lítil væru efnin - Einar var svo meinlaus, og góður til aðdráttanna, síeljandi og nægjusamur; hún varð að meta það, konan; hún var svo skynsöm. Börnin voru fimm, þrír drengir og tvær stúlkur, Sigurður var elstur og þá kominn í vinnumennsku, Þórunn um tvítugt, og Geirmundur átján vetra, hin tvö voru annað níu, hitt ellefu vetra. Geirmundur var bráðþroska og frískleika piltur, til hvers sem hann gekk; líkur til að laga búnaðinn hjá foreldrum sínum, því hann var líka talinn gott fjármannsefni, en það hafði gamli Einar aldrei verið; öðru nær.


4. kafli

Nú eru Efra-Fosshjónin búin að vera gift í sex ár og á þeim árum hafa þau eignast þrjú börn; þau eru búin að reyna "hjúskapinn" og "búskapinn". Brandur var orðinn slitlegur, því alltaf vann hann, og meir með kappi og ákafa, en lagni eða hagleik. Hugurinn var jafnt og stöðugt við búnaðinn, og hvergi nema þar; honum hélst vel á hjúum, hafði góðan arð af fénaðinum, og þó græddi hann ekki, safnaði heldur skuldum; það sem munaði var, að allt þverraði. - Gróa var hæg og heimilisföst, fáskiptin um heimilisstörfin og lét bónda sinn mestu ráða; það hafði komist það lag á, að hans ráð voru meira metin af vinnufólkinu og hann var líka talsvert ráðgjarn að náttúrufari. En það sem börnin þurftu að sér, og Gróu virtist að kosta til, svo þau kæmu "sómasamlega fram", því réð hún; kramvörukaup og kaffiveitingar voru að mestu í hennar höndum. Gróa kunni vel við svona góð efni og vildi njóta þeirra, en þó hafði hún aldrei fengið að lifa því lífi, sem hún hafði hugsað sér, dreymt um og þráð. Heima á Skarði hafði örbirgð og skortur hnekkt öllu lífi og fjöri, gleði og lífsþægindum; svo tók "búskapurinn" við, svona búnaður, sem aldrei hafði fært neina tilbreytingu; börnin fæddust og þurftu umsjár, henni þótti vænt um þau, eins og eðlilegt var; en hugurinn reikaði þó til þess, að hún sjálf hefði aldrei fengið að lifa lífinu, eins og hún hugsaði það, eins og svo margar konur, sem hún þekkti, höfðu lifað því; - engin sönn æskugleði, engin menntun og engin ástarsæla; ekkert sannarlega innilegt og ástúðlegt, nema börnin. Hefði hún beðið lengur ógift - drifið sig áfram, menntað sig, skemmt sér og svo elskað, gift sig þá, ekki fyrr - þá var lífið líf; en svona fór það - þetta varð hún að sætta sig við; lifa fyrir börnin, koma þeim vel fram, láta þau njóta þess lífs og fjörs og unaðar, sem hún hafði orðið að fara á mis við; til þess voru Fossefnin, og Brandur var viss, að hirða um efnin. Það var raunar hægt að vinna Brand með lagi -, hann var ákafur, en ekki þrár né þrautseigur; hann lét að orðum hennar, ef hún vildi, ef hún var nógu iðin að halda sínu máli fram. Hann hlaut að vilja það sama og hún, með börnin. Hún var búin að læra að taka réttum tökum á honum, þegar hún þurfti þess, ef henni sýndist að koma sínu fram.-

En góðum efnahag fylgja hóglífir dagar og næði; og hvorttveggja eru þægindi, sem fleirum en Gróu hafa fallist vel í geð.

Brandur var enginn skartsmaður, hafði aldrei verið það; en Gróa hafði verið skrautgjörn; langaði til að eiga skart, þegar hún var ung; heimasætan á Skarði hafði oft kvalist af því, hvað klæðnaðurinn hennar væri ósnotur og ónógur; svo, þegar efnin leyfðu, stóð þó skrautvíman ekki mörg árin; þegar hún fór að eignast börnin, virtist henni það standa á minnstu um hana sjálfa - það voru börnin, það varð að búa þau snoturlega, spara ekki við þau. Og ekki dugði að stofan á Fossi stæði svona snauð og auð og hún var, þegar Gróa kom þangað; það mátti að minnsta kosti ekki vera lakari "umgengni" eða munir hjá henni, en hinum efnakonunum í dalnum - heldur á undan þeim en á eftir. Hvað gerði það, þó hún héldi sér ekki til dags daglega? Fyrir hverju átti að halda sér til? Ekki kærði Brandur sig um það. Fyrir vinnufólkinu? Ekki var það svo skemmtilegt eða "smekklegt". Það var þægilegt að ganga í sömu fötunum dag eftir dag, vaninn gerði þau svo viðkunnanleg við allar hreyfingar; bara þau væru ekki rifin né mjög óhrein.

Einar gamli á Fossi ætlaði í kaupstaðinn snemma á túnaslættinum; um morguninn skrapp hann "heim" að Efra-Fossi og inn í búr til Gróu. Þegar hann kom út aftur, var Brandur að tinda hrífu og stóð og jafnaði tindana í smiðjudyrunum. Einar hafði eltan lambskinnsbelg undir hendinni, og hann ekki mjög mjósleginn; þegar hann kom að dyrunum, kallaði Elín gamla til hans og bað hann að finna sig; karl lagði belginn frá sér, rétt sunnan við smiðjudyrnar og þrammaði heim hlaðið. Brandi varð að forvitnast eftir belgnum og greip hann upp, án þess þó að hafa annað í huga, en hvað það gæti verið, sem karlfuglinn væri að "pinklast" með núna. - "G.S." Þetta fangamark þekkti Brandur og belginn líka; það var hveitibelgurinn. Hvaða meining var í, að karl væri að flökta með hann? Hann þreifaði um belginn. Það var ull í honum, líkast smjörböggli neðst, niður undir botninum. Hann er að snuða þetta út, flaug Brandi í hug, og í því kom Einar.

"Hvernig stendur á þessum belg, Einar minn?"

"O - ég, - hún Elín bað mig fyrir hann."

"Hún Elín?"

"Já, þær stúlkurnar, af því ég ætla að bregða mér úteftir. Vertu nú blessaður og sæll, Brandur minn."

"Vertu sæll." Brandur var ekki meir en í meðallagi raddmjúkur.

Hvar getur hún verið að láta karlhólkinn flækjast með belginn núna -. Og það sem í honum var; ekki var það frá Elínu. - Þetta var hálf undarlegt; gat varla verið alveg satt. Svo snaraðist Brandur inn í bæinn; Gróa var ein í búrinu.

"Hvað var Einar að flækjast með fullan belg? Og hvaðan hafa stúlkurnar þetta smjör?"

Gróu varð hverft við og bilt að svara:

"Stúlkur - Elín hefur líklega beðið hann fyrir eitthvert lítilræði."

"Það var hveitibelgurinn þinn, og Elín hefur ekkert smjör að senda." Brandur bar hratt á og var orðinn dreyrrauður í andliti.

"Hvað er að tala um við mig -. Það er engin hætta að karlinn tapi belgnum."

Nú var Brandur viss, að Gróa hefði átt allt saman.

"Ég er að spyrja, hver sendi þetta - annars þykist ég nú sjá, hvernig á öllu stendur..."

"Láttu ekki svona, maður; okkur vantaði ofurlítið smávegis, stúlkurnar; og ég sendi þetta ullarhár."

"Vantaði - núna rétt þegar ég er kominn úr kaupstaðnum - Þú sendir það fyrir einhvern helvítis óþarfann."

"Það er ekki fyrir neinn óþarfa. Hvað á þessi rekistefna að þýða, maður?"

"Ég hef aldrei vanist þessu - það er bara það. - Mamma hafði ekki þann sið, að senda ull og smjör með hinum og þessum flækingi, rétt eftir að farin var vöruferðin; og þú átt heldur ekkert með að gera það."

"Átti ég ekkert með það. - Kannski ég hafi stolið því?" Höndin á Gróu skalf, þó hún styddist við búrsborðið.

"Þú ferð á bak við mig -- Það hefði mig aldrei grunað, og þú skalt heldur ekki leika þér að því hér eftir. Mér sýnist úttektin mín ekki svo lítil."

"Sýnist þér! Mig vantaði nú samt léreft og fleira smávegis handa Hildi litlu og áleit frjálst..."

"Ég ansa þessu ekki -- ég skal sýna þér það." Búrhurðin slengdist aftur, svo brast við; en Brandur hljóp út og niður að Neðra-Fossi; krafði Einar að segja það sanna, og eftir nokkra undanfærslu dró karl gamalt bréfaveski upp úr brjóstvasa sínum, tók þar úr miða og rétti Brandi.


"Átta pund af vorull og fimm pund af smjöri; á að taka tvær álnir af ljósleitu lérefti í skýluklúta og kaffi og sykur fyrir afganginn.
Gróa Steinsdóttir."

Eins og hann grunaði; eins og hann vissi; eintómur bölvaður óþarfi. Hann tók þó með mesta móti af kaffi og sykri um daginn; ætlaði að það skyldi duga til ársins, þó öðruvísi hefði farið í fyrra. Engin ástæða að bæta við. Eintóm sóun og gegndarleysi. Þetta átti að vera handa Hildi litlu. Alveg rakalaus lygi. Hér eftir skyldi hann gæta betur að. - Gróa hafði aldrei hugsað eftir að efla búþroskann; aldrei fest hugann við búsýsluna; - aldrei verið sannarlega ástúðleg; hann bara vonaði að svo væri; ímyndaði sér það. Hann sá það best, hvernig hún lét að börnunum, hvað það viðmót var miklu innilegra og hlýrra; um þau þótti henni vænt, það leyndi sér ekki. Nú opnuðust á honum augun; - loksins gat hann þó séð, að hún hafði ævinlega þóst of góð handa honum, - aldrei elskað hann, aðeins hlýtt foreldrunum og gengist fyrir efnunum. Aldrei hefði hún farið svo neyðarlega á bak við hann, eins og versta svíðing og húska, ef hún hefði elskað hann. Eins og hann væri miskunnarlaus harðstjóri - hvað það gat verið særandi - -. Makalaust þótti honum samt vænt um konuna, sem bæði var greind og falleg og skemmtileg, - skemmtileg, það var nú raunar ekki nema stundum, sem henni sýndist að vera það; því var nú verr og miður.

Svo þegar blóðið fór að kyrrast, lifnaði líka vonin; vonin að geta ráðið bót á þessu; það var nærri óhugsandi annað, en hann gæti sannfært hana; ef til vill komið henni til að hugsa alvarlega um búið. Af því hún hafði sinnt því svo lítið, höfðu safnast skuldir; það var engu síður þörf á sístarfandi húsfreyju en húsbónda. Þannig hugsaði Brandur á heimleiðinni, og meðan hann var að lagfæra hrífurnar og draga ljáinn sinn; hann varð feginn að taka sér snarpan sprett við orfið sitt um kvöldið.-

Gróa var heldur ekki hugsunarlaus heima og ekki skaprótt; hún var sár-reið Brandi, illa við karl-aulann og gröm sjálfri sér. Sú þremilsins hnýsni, að snuðra í belginn; og aulalegt var, að leggja hann frá sér rétt við nefið á þeim, sem ekkert átti né mátti vita. Hún fyrirvarð sig fyrir bakferlið, fann að það var óviðurkvæmilegt og lítilmannlegt; sárnaði því meira við þá; varð alveg bálreið við Brand, hvað hann var ráðríkur og hrottalegur; hvað framferði hans benti ljóst á, hvort þeirra átti efnin í fyrstunni. Hann var svo klaufalega ber í því. Brandur var hvorki orðhagur né tilfinninganæmur; honum var næst skapi að ganga á hausnum í verstu vinnunni, sjá ekkert fyrir sífelldu annríki og eljanda. Klæddist ævinlega svo durgslega, þótti óþarfi að þvo af sér skítinn á kvöldin, nennti því ekki og fannst þesskonar vera firrur og óþarfa dekur. Nei, hún fann, að hún gat aldrei elskað hann, - hér eftir var það óhugsandi; engin meining í, að vera að strita við það lengur. Og sú hugsun, sem öll þessi ár hafði legið í hugardjúpinu, smávaxin og þroskalítil í fyrstu, en því viðgangsmeiri og áfjáðari, sem lengur leið; sem Gróa hafði barist við að kefja, og átt sérstaklega erfitt með nú seinustu tvö árin, hún skaut sér skyndilega úr kafinu, rétti úr sér með fullum þrótti og sagði skýrt og greinilega: "Seld". Já, foreldrarnir höfðu gert þetta kjara-kaup; hún hafði verið svo heimsk að selja sig; þá var ekki við öðru en ógeðfelldu að búast, gæfulausu hjónabandi. Menn höfðu notað sér æsku hennar og einfeldni, Brandur til að kaupa, og foreldrarnir til að selja og græða. En upp frá þessu skyldi hún aldrei láta af því máli, sem henni væri hugur á að koma fram. Það mundi Brandur komast að raun um; lengur lét hún ekki kúga sig. Það væri þó nokkuð kynlegt, ef hún hér eftir reyndi ekki að láta meir til sín og sinna ráða taka. - En eftir því, sem hún hugsaði lengur eftir því brá mynd Brands oftar og gleggra fyrir augu henni; eins og hann var í löngu legunni og ævinlega, þegar hún varð lasin; óneitanlega var hann þá bæði nákvæmur og umhyggjusamur. Vanalega hafði hann samt setið á henni. Þó honum kannski þætti vænt um hana á sinn hátt, þótti honum samt lang-vænst um sig og sín ráð. - Hér eftir var henni svo sem sama um allt, nema börnin; en slæm við Brand skyldi hún aldrei verða; aftur á móti var ekki nema sanngjarnt, að hann væri ekki jafn rustalegur og í dag; lofaði henni líka að ráða því fáa, sem hún hlutaðist til. Bæði áttu efnin; hún engu síður, þó hún hefði verið svo grunnhyggin að selja sig. Gróa staðréð með sjálfri sér, að reynast þétt og einbeitt við næstu samræður. - Dimmt var að líta til framtíðarinnar. Óttalega leiðinlegt á Fossi framvegis; börnin gátu ekki varpað sól né sumri yfir lífið; blessuð, litlu börnin, sem henni voru þó svo innilega kær.

Næsta samtal gat hvorugu orðið til skapléttis. Gróa hélt því fram, að það væru smámunir og nirfilsháttur að fjasa um eða fá sér til orða þó hún sendi þetta lítilræði; hún fengi sér ekki til orða um brennivínskaup eða tóbakskaup hans; væri ekki að hnýsast og rýna eftir saumnálarvirði; heimtaði líka það sama af honum, og þótti ekki til mikils mælt. Aftur virtist Brandi óþarfi að bregða sér um snuður og forvitni, síst sæti það samt á kvenfólki; en úr því hann hefði alla ábyrgðina, þætti sér nokkuð hart og ósanngjarnt, að ull og smjör væri selt fyrir óþarfa, án sinnar vitundar og sér til vanvirðu; höfð pukurskaup; hún hefði ekki ástæðu til að taka því illa, þó hann sýndi fram á það, sem aflaga færi, og benti á missmíðið. Samtalslokin urðu þau, að bæði voru gröm og reið; bæði kunnu að nota sér sex ára sambúð, til að hitta viðkvæmasta og besta höggstaðinn; leggja sverði á snögga blettinn. Þau lærðu þá list, að særa hvort annað, sem sárast og tilfinnanlegast.


5. kafli

Aldrei hafði Brandur eljað meir, en það sumar, og aldrei verið jafn þreytulegur og latur, að þvo sér á kvöldin; og aldrei hafði Gróa hirt jafnlítið, hvort hún var greidd eða ógreidd, hvort fötin hennar voru hrein eða miður hrein. - Þegar komið var fram í sextándu viku sumars, átti Brandur mikið af óþurru heyi á túninu; votviðrin að undanförnu höfðu ekki sneitt hjá Fosshnjúk eða heyinu á Fossbæjunum. Þá skein upp með glaða þurrk á mánudaginn og Brandur lagði allt heyið á túninu, og við það, undir í einu; ætlaði sér að hirða það daginn eftir, ef þurrkurinn héldist, eins og allir vonuðu; en til þess vantaði þó mannráð. Svo fékk Brandur þau Geirmund og Þórunni til að hirða með sér á þriðjudaginn; því þeir á Neðra-Fossi höfðu notað flæsur, sem komið höfðu á miðvikudaginn og fimmtudaginn, settu þá upp heyið og hirtu mest allt á mánudagskvöldið. Það þótti Brandi óverkdrjúgt, að þurrka hálfa daga og fyrir það varð hann nú seinni en þeir feðgar. Á þriðjudagsmorguninn var líka álitlegasti þurrkur og þornaði snemma af; þau systkinin komu strax um rismál; síðan var tekið til að dreifa heyinu, sumu úr sæti, sumu úr föngum og nokkru úr rifgörðum. Brandi líkaði mætavel, hvað Geirmundur gekk rösklega að verkinu; hvað hann var fjörugur og kappsamur.

Sólin var gengin í nónstað; loftið var hreint og heiðríkt; hitinn ákaflega megn; það var orðið þurrt heyið í flekkjunum, svo skrjáfaði í því, ef við það var komið. Fólkið var búið að borða miðdegismatinn og farið að ýta flekkjunum heim að lambhúsahlöðunni. Brandur tók við föngunum, jafnaði og tróð í hlöðuna, og Geirmundur annað veifið með honum; þá komu þær Gróa og Elín gamla með kaffið, Gróa leiddi Ragnhildi litlu við hönd sér. Menn hafa ekki tíma til að halda sér mjög til, þegar góður þerrir kemur eftir vætutíð, og þær báru þess líka augljós merki, að þær kæmu frá eldhússtörfum. Fólkið settist niður við hlöðudyrnar og drakk kaffið en ýtan beið á meðan. Meðan kaffið var drukkið sló léttri hafrænu yfir; fólkið var fegið svalanum og Geirmundur drakk goluna með fyllstu nautn og ánægju. Brandur stóð fyrstur á fætur, tók fang úr ýtunni og bar inn; Geirmundur greip annað, og svo tók hitt fólkið til starfa. Elín fór heim með kaffiáhöldin, en Gróa var eftir að gamni sínu með Hildi litlu, Steinn og Helgi voru að veltast við að bera inn tuggur; reyna að hjálpa pabba að koma fyrir heyinu, sem nú var komið upp á móts við baggagatið. Geirmundur stökk út úr hlöðunni, þreif hrífuna og hljóp til þeirra, sem ýttu, en Brandur studdist við hlöðuvegginn og kastaði mæðinni.

"Ég fer yfrum í kvöld og bið pabba þinn um þig; fyrst þú ert nú loksins búin að segja já, "lindin mín ljúf og trú". Geirmundur klappaði á öxlina á Siggu um leið og ýtan stöðvaðist við dyrnar; Sigga smáskríkti og hinar vinnukonurnar líka.

"Þú verður svo þreyttur í kvöld - þú nennir því ekki," sagði Brandur og fór inn með fangið. Gróa fékk sér hrífu og sótti nokkrar ýtur; stúlkunum sýndist hún geta snert á hrífu, bara ef hún vildi.

"Varaðu þig, að brjóta ekki hrífuna, Sigga mín - þó hún sé sterk, má öllu ofbjóða," hló Geirmundur. Sigga þótti fremur daufgerð, svo hinum stúlkunum var sannarlega skemmt.

"Við bregðum okkur einhverja skemmtiferð næsta sunnudag - vestur að Stað eða austur að Skógarhlíð; fáum okkur messu -; ef ekki vill betur til verðum við Sigga að tvímenna," sagði Geirmundur, þegar gengið var eftir einni ýtunni.

"Á ég að vera með? Þú segir "við" eins og allt væri ráðið."

"Ekki vantar þig nú hestinn, og sómi þætti okkur Siggu að hafa húsmóðurina með," sagði Geirmundur og leit hálf glettnislega til Gróu.

"Þú varst þá fyrri til að brjóta, en ég -, það er ekki nóg að masa og monta," sagði Sigga og var ekki laust við henni þætti betur, þegar Geirmundur braut hrífuna um leið og ýtan stöðvaðist við hlöðuvegginn.

"Nú verðum við að skilja í bráðina -, fólk kannski tekur til þess, ef við brúkum sömu hrífuna, þó okkur gæti sjálfum komið saman um það." Geirmundur fór að hjálpa Brandi; og Gróa fór heim með barnið.

Um miðaftans-skeið hélt Brandur, að nú ætti fólkið skilið að fá kaffi; vinnufrekjan hefði verið svo áköf um daginn. Kaffið væri rétt strax til, sagði Gróa, þegar hann nefndi það; að fjórðungi stundar kallaði hún til fólksins. Brandur bauð fólkinu vín í kaffið, og piltanir tóku því glaðlega; sumt af stúlkunum þáði líka "svolítið", en "ósköp lítið". Brandur lét ósvikið í bollana þeirra Geirmundar, hann vissi svo vel, hvað þeir höfðu gert um daginn.

Gróa var bæði kembd og þvegin við að veita kaffið, og Geirmundi virtist hún æði mikið sjálegust af stúlkunum; dökkjarpa hárið var vel þykkt og flétturnar, sem tóku niður að mitti, fóru svo snoturlega á þéttu, breiðu herðunum; mittisgrönn og vöxturinn hnellinn; Gróa var meðalhá, eða vel það; kringluleit og sléttleit, rjóð í kinnum, hörundið bjart, slétt og mjúklegt, rétt eins og það laðaði mann til að draga dúnlétt fingurna eftir því; varirnar rauðar, ekki mjög þunnar, tennurnar mjallhvítar; nefið beint, lítið eitt hafið upp fremst; augun stór og skær; og löng silkimjúk augnahár til að skýla þeim. Geirmundi sýndust þau djúp og hrein, eins og himinbláminn á heiðu vetrarkvöldi, þegar hann horfði í þau um leið og hann þakkaði henni fyrir kaffið.

Og Gróu hafði heldur ekki dulist, að Geirmundur var lang vasklegastur af öllum piltunum, hvað hann var skjótur og snar í hreyfingum, hvað lífið var honum létt; líkast því að hann setti sveiflu á menn og mannlíf í dag, um leið og hann sveiflaði vinnunni áfram. Geirmundur var meðalhár, en þrekinn og vöðvastæltur, herðabreiður og miðmjór, ljósjarpur á hár og þykkhærður, breiðleitur, ljóslitaður og fullur að vöngum, gráeygur og fjörleg augun, undir ljósu brúnunum, sem voru nokkuð miklar og skapsmunalegar. Ljósbleika efrivararskeggið, sem var svipað hýinu á fífilkolli að þroska og vexti, það hlaut að vera eins mjúkt og silki, eða skírnarhárið á honum Steina var. Undra ólíkir voru þeir Geirmundur og Brandur, þar sem þó báðir voru gerðir af hinum hæsta höfuðsmið. Brandur: hár og grannvaxinn, lotinn og limalangur; langleitur, magur og hrukkóttur; yfirlitsdökkur og mósvartur á hár, smáeygur og tingrá augun; aldur og erfiði höfðu sett augljós merki á manninn, sem komu svo glöggt í ljós eftir þennan steikjandi heita annríkisdag; hún gat ekki annað en séð það, húsfreyjan; og hún hafði tímann til, að virða fyrir sér fólkið við kaffidrykkjuna.


6. kafli

Gljúfurá steypist í þröngu gili ofan af heiðinni og rennur örskammt sunnan við Fossbæina norðaustur eftir; sunnan við bæina er foss í ánni og draga bæirnir nafn sitt af honum. Fossinn er hár og þverbratt bergið, sem áin fellur fram af; en af því vatnsmegin er lítið í ánni, nema í leysingum og vatnavöxtum, er fossinn aldrei mikilúðlegur, nema þá. En á vorin, þegar hlákur hafa gengið, er líka sjón að sjá. Það er afl og þrek í honum þá, þegar hann hendir ísjökunum fram af brúninni, molar þá á leiðinni og niðri í hvítfreyddri iðunni, hringsnýr mölinni, sogar hana niður og spýtir henni svo upp aftur; veltir svo öllu að lokum fram í straumröstina, þeytir með nið og glaum norðaustur gilið, niður á eyrar, austur í Breiðá, sem kemur sunnan öræfi, framan úr jöklum. Einstöku rammefldur jaki, sem er þróttugri en fjöldinn, smámolast ekki; skiptist aðeins í nokkra hluti; sumir þeirra berjast gegn ofurvaldinu, komast úr straumröstinni, að landsvifunum upp að urðinni, ná þar landi; en áin þvær þá og eyðir, og rakinn í gilinu og suddinn leggjast á eitt, að slíta þeim upp, láta þá hverfa. Á endanum skilar Gljúfurá öllum ís austur í Breiðá; hún hefur aflið og valdið. Baráttan fyrir tilveru jakanna verður að lúta; það er barátta án sigurs; en samt hólmganga, að selja lífið svo dýrt, sem unnt er, gefast ekki upp, fyrri en öll sund eru lokuð.

Á Glæsivöllum hét eitt höfuðból að Grundum og þótti reisulegur bær og hæfur fyrir stórmenni. Klerkurinn í Breiðárdal bjó á Grund, þar var aðalkirkja og þingstaður dalbúa. Prestur þessi var roskinn og ráðsvinnur, reyndur og hvíthærður öldungur, siðavandur og skyldurækinn, vel efnaður og vel metinn; hann var svo gamall, að hann gat ekki skilið æskuna, né kröfur æskumannanna til lífsins; fannst þær óstýrilátar og heimskulegar, allt dáðlausari og staðminni en fyrrum var; en þetta var meir auðkenni manns og aldurs, en þess, að hann var klerkur, því gömlu bændurnir og gömlu húsfreyjurnar höfðu engu óstrangari skoðun á æskuórum og framkvæmdum unglinganna. Piparsveinar og meykerlingar voru samt orðflest; þeirra dómar strangastir og vissastir með óskeikul sannindi og réttmæti. Það bar mest á þeirri skoðun séra Jósteins, af því hann var prestur, og af því hann hafði mest völd og mesta virðing af öllum í Breiðárdal.

Þó undarlegt megi þykja, var því líkast sem Gróa á Efra-Fossi hefði yngst upp við, að taka á hrífunni og ýta heim að hlöðunni nokkrum ýtum. Það var eins og hún fyndi ennþá þörf til, að lifa lífinu fyrir sjálfa sig, og ekki aðeins fyrir börnin. Hún fór aftur að búast betur, bæði þegar hún fór eitthvað og engu síður heima hjá sér, hún varð léttari í spori og fjölskipnari; vildi einkum auka alla heimilisgleði, láta lesa sögur á kvöldin eða kveða rímur - en sú skemmtun var ekki svo auðfengin; góðir kvæðamenn fengust varla -. Gróa var mjög gefin fyrir spil, og til þess vildi hún verja sunnudagskvöldunum; Brandur hafði líka gaman af spilum, einkum þegar hann var sestur niður við þau; þótti gaman að sögum; eins mikið gaman að riddarasögum og trölla og Íslendingasögum eða Noregs konunga. Göngu-Hrólfur, Bárður Snæfellsás, Hörður með kastalann og Húnvöru á bakinu og Ármann eða Ormur Stórólfsson, það þótti Brandi hafa verið hetjur að marki, í þeim hafi verið almennilegt lið. Hann hafði vanist sögulestri, það var bara þessi árin, sem hafði dregið deyfð yfir með það; Gróa hafði dregið heldur úr, henni geðjaðist ekki að sögunni af Sálus og Nikanor, Sigurgarði frækna eða Sigurði þögla; fussaði við Bósa og þótti miður "geðlegir" kaflar í sögu Egils og Ásmundar. En þennan vetur las Brandur stundum sjálfur, stundum Gróa. Víglundar saga þótti henni falleg, Kjartan, Gunnlaugur ormstunga, Gunnar, Hjálmar hugumstóri, Ólafur Tryggvason, það voru hennar afhaldsmenn, og Grettir, þar kom hjónunum saman um, að halda af honum.

En það bar líka nokkrum sinnum við, að Geirmundur var þar á kvöldin og las sögur; hann hafði fjarska mikið yndi af þeim og var hamhleypa að lesa; afhaldsmenn hans voru, Egill, Skarphéðinn, Gísli Súrsson, Erlingur Skjálgsson og Eiríkur Hákonarson, vinveittur var hann Haraldi Sigurðarsyni og lastaði ekki Hákon jarl. Dáðist að Gretti, og aldrei hafði hann lesið um víg þeirra bræðra í Drangey svo, að hann tæki ekki miklum litaskiptum; það var líkt og legði titranda eftir honum öllum; svífandi kölduslátt yfir hann gjörvallan; málrómurinn varð mýkri og veikari, nasirnar þöndust út og skulfu við, augun dökknuðu; þá las hann vanalega allra fljótast, eins og hann stiklaði á orðunum. Svona var það ævinlega, þar sem sögurnar hrifu hann algert á sitt vald.

Gróu þótti Geirmundur skemmtilegur lesari - óefað virtist henni, að hann bera snoturleik og gleðibragð af öllum öðrum karlmönnum þar í nágrenninu; hún hafði gleði af að tala við hann; að þau spauguðu saman; henni var ljúft að veita honum; hann átti það sannarlega skilið, fyrir að vekja heimilið til meira lífs, en áður var. Henni var kappsmál, að einmitt Geirmundur viðurkenndi, að hún væri enginn skiptingur, hvorki að viti né að sjón að sjá, að hún gæti kveikt hjá honum góðan þokka til sín, viðkvæma tilfinning og vináttu.

Það var heldur breytingalítið líf á Neðra-Fossi, og Geirmundi þótti dauflegt þar heima; hafði gaman af að bregða sér upp að Fossi og dvelja þar yfir kvöldvökuna, annaðhvort hlýða á lestur eða lesa sjálfur. Hann var samt vanur að fara heim áður en húslesturinn var lesinn - honum þótti þeir ekki neitt sérlega skemmtilegir, og hann var ekki mjög sár yfir því, þó hann missti eitthvað af húslestrinum heima líka; losaðist við að lesa það kvöldið. - Brandur og Gróa tóku honum ávallt glaðlega; stúlkurnar hlógu og flissuðu, þegar hann var að erta þær í orði, strjúka eftir bakinu á þeim, grípa um mittið eða tala um hvað ljómandi fallegar hárflétturnar væru; hann hafði það eins við þær allar, stúlkurnar þar, nema Gróu, en hann hafði samt mest gaman af að tala við hana, og hennar hárfléttur voru líka langmestar og fagrastar. Geirmundur fullyrti, að það væru söguleg sannindi, að Kjartan hefði verið "hvítur maður og huglaus" og það hefði aðeins verið af þeirri ástæðu, að Ólafssynir drápu Þorkel á Hafratindum, að þeir hefðu reiðst bermælinu, og sannleikanum, sem hann hefði einn haft þor til að segja.

"Það var nú karl í krapinu, hann Þorkell heitinn, ég man svo vel eftir honum." og Geirmundur brá grönum, strauk með þumalfingri og vísifingri, hægri handar, efrivararskeggið og leit til Gróu.

"Þetta er allt jafnsatt, að þú munir eftir Þorkeli og að Kjartan væri huglaus; þú öfundar hann bara af vinsældinni."

"Ekki varð hún honum þó að bana, eitthvað var það annað."

"Það verða ævinlega einhverjir þorpararnir til að rægja og spilla - og vega skammarvíg."

"Hvað hann var vígamannlegur, þegar hann dreitti Laugamenn inni. Hafði hann ekki sextíu menn með sér, mig minnir það hálfpartinn?"

"Þeim var það rétt mátuleg skömm, þjófunum þar."

"Það sannaðist aldrei - Hrefna hefur bara gloprað niður motrinum -- Það er kvennasiður... og hitt með sverðið; þá varð það blátt áfram lygi úr Án hvíta- . Lygnari mann hef ég aldrei þekkt."

Svo hlógu bæði; og Gróu sýndist augu Geirmundar hlæja líka, en Geirmundi virtist sama um hennar augu.

Eitt kvöld í skammdeginu var verið að lesa sögu Gísla Súrssonar. Brandur hafði lesið um tíma, nú bað hann Geirmund að taka við; hann byrjaði þar, sem þeir bræður Þorkell og Gísli áttu tal saman hinsta sinni, las svo áfram; hann las atburðinn um víg Gísla, fyrst nokkkuð hart, svo fór hann að stikla á orðunum, málrómurinn varð veikari, röddin titraði við. Svona las hann kapítulann á enda; þá varð þögn. Geirmundi varð litið til Gróu, sem sat gagnvart honum og þó ekki mjög nærri; hún horfði á hann og svona störðu bæði um stund, blóðið færðist í kinnarnar; Geirmundur fór aftur að lesa, dreyrrauður, með sama flýti og sama málróm, það sem eftir var af sögunni.

Það var í fyrsta skipti, sem Gróa gat ekki dulist þess, að sér gæti verið hætta búin. Geirmundur, eins og hann var, þegar hann las um vígið; eins og hann var, þegar hann leit til hennar, gat ekki úr hug hennar gengið, þó hún skammtaði, þó hún tæki börnin og kyssti þau, þó hún reyndi að taka sem allra nákvæmlegast eftir húslestrinum. Geirmundur var alls staðar gagnvart, Geirmundur og ekkert annað; allt annað dautt og í móðu, bara þetta skýrt og lifandi.

Þegar Geirmundur kom heim, hélt hann að Þórunn gæti lesið lesturinn, hann ætlaði snemma á fætur í fyrramálið og þyrfti að fara að sofa; en þó hann háttaði, gat hann samt ekki sofnað, honum kom ekki dúr á auga lengst fram eftir nótt. Það var ekki sagan, ekki Gísli Súrsson, sem hélt vöku fyrir honum; heldur var það hún Gróa, eins og hún hafði starað á hann - Gróa, konan hans Brands á Fossi; það lagði sting fyrir brjóstið, blóðið streymdi eirðarlaust, það suðaði fyrir eyrunum - engin hjálp frá því - nema ef hann gæti sofnað og jafnað sig. Þessi tími hafði þó verið svo lifandi og skemmtilegur; fyrir hvað -- nú sá hann það -, það var bara Gróa, sem gleðin var bundin við. Þetta varð að lagast, byrgja það niðri, láta engan sjá eða vita; hann hlaut að geta það, karlmaðurinn; hvaða þróttur var það, sem ekki sigraði þessa ástríðu? Hann langaði þangað heim annað kvöld. - Nei það mátti hann ekki gera -- ef hann gerði nú alvöru úr því að koma sér fyrir einn mánaðartíma í vetur, hjá séra Jósteini, til að reikna og lesa dönsku... það mátti ekki frá fénu; allt gengi á tréfótum þann tíma, og heylausir máttu þeir ekki verða; ekki hleypa fénaðinum í hor. Hann hafði séð nóg af því fyrri, meðan hann var barn. Brjóta þvert um; gungulegt að flýja annað eins; löðurmennska að hopa á hæl. Einu sinni hafði hann orðið "skotinn", dauðskotinn að hann hélt; en svo leið það frá eftir nokkurn tíma, fyrirhafnarlítið; eins gat farið enn. ---En, fremur var það sennilegt, að Gróu hefði aldrei þótt vænt um Brand, aldrei elskað hann; honum var stundarfró að því... Svona var hann illur, ungur, og þó þetta spilltur. Sú ógæfa að fella hug til annars manns konu. Glæpur - víst var það ógæfa -. En vonandi að hann sjálfur og tíminn lagfærðu þetta.

Geirmundur kom ekki upp að Efra-Fossi í þrjár vikur; en eitt sunnudagskvöld, í húminu, kom Steini litli ofan að Efstuhúsunum til hans og bað hann að spila við sig í kvöld. Geirmundur hafði dálæti á drengnum og fékk sig ekki til að neita honum, enda taldi sér það enga hættu; nú væri hann viðbúinn. Fyrst spilaði hann "Blind-trú" og "Svarta-Pétur", svo kom Brandur, og þá var farið að spila "Vist"; Jón vinnumaður og Brandur, Gróa og Geirmundur. Brandur var ákaflega kappgjarn í spilum og þetta kvöld græddu þeir. Geirmundur spilaði ekki nákvæmlega, sló af sér oftar en einu sinni.

"Grand," sagði Geirmundur, en Jón átti útsláttinn og strokaði með tíu laufspil í röð.

"Hálf-slemm" og Brandur stokkaði spilin hlæjandi.

Gróa leit til Geirmundar, líkt og hún væri hálfgröm; Geirmundur horfði á móti og augun sættust. Svo fór Gróa að fletta spilunum. Þau héldu áfram að spila fram að vökulokum. Þegar Geirmundur fór, bauð Gróa honum að drekka mjólk, Geirmundur gekk inn í búrið og drakk, þakkaði og kvaddi með handabandi; augun mættust, hendurnar skulfu og skildu, bæði voru litverp, Gróa rauð, og Geirmundur hvítfölur. Eftir þetta varð Geirmundi tíðförulla að Efra-Fossi.


7. kafli

Um jólin átti að messa á Grund; fólkið hugði gott til að létta sér upp og gleðjast og fræðast við kirkjuna. Þá fóru Efra-Fosshjónin til messu á jóladaginn og fleira fólk þaðan; frá Neðra-Fossi fóru ekki aðrir en Geirmundur. Fólkið var margt og geðjaðist vel að messunni og prestinum; en af því dagur var stuttur, gátu ekki viðræðurnar orðið langar. Brandur vildi fara strax, en Gróa vildi vera við messu daginn eftir, þá bað Brandur Geirmund að vera fylgdarsveinn hennar daginn eftir; en Geirmundur sagðist hafa ráðgert að koma heim um kvöldið; Brandur hélt að engin hætta væri með það, hann skyldi sjá um að gera grein fyrir því; koma við á Neðra-Fossi í heimleiðinni. Geirmundur lét tilleiðast. Þau frá Fossunum voru nóttina á Grund í góðu yfirlæti.

Jósteinn prestur hafði fermt Geirmund og líkað vel kunnátta hans; hafði ávallt verið mjög vingjarnlegur við hann, og Geirmundur bar hlýjan hug til klerksins. Þetta kvöld ætlaði hann að biðja prestinn að taka sig einn mánaðartíma og veita sér tilsögn; en það varð ekki tími til þess, því Sveinbjörn Jósteinsson, jafnaldri Geirmundar, stakk upp á að spila; þau voru saman Sveinbjörn og Gróa, Geirmundur og Þuríður Jósteinsdóttir. Það var glatt á hjalla við spilin, einkum voru það unglingarnir, Gróa var hæglátust og því þögulli, sem meir leið á kvöldið; henni virtist Geirmundur vera óvanalega kátur; þeim Þuríði gekk svo afbragðs vel að spila, líkast að hvort vissi um annars spil; hlógu svo samróma, hvort framan í annað, þegar hin töpuðu. Gróu virtist þeim svipa saman, einkum var augnbragðið líkt. Þuríður var að vísu unglingslegri, andlitið smágjörvara og óþroskaðra; hún var heldur ekki nema sautján ára. Helst hefði Gróa kosið að hætta við spilin; henni leið svo illa; en það var öðru nær með Sveinbjörn; honum var orðin full alvara, að jafna spilahallann. Gróa óskaði þess líka að þau Þuríður töpuðu, gerðu eitthvert axarskaft; að stelpan fengi öll verstu roðin; heldur mundi galsinn í henni stillast við það.

"Sóló," sagði Sveinbjörn. "Nú skulum við taka drenginn svo greinilega úr skaftinu, að það þurfi að sækja Snorra smið til að festa hann aftur í því."

"Gaman verður að sjá það." Þuríður hló, leit til Geirmundar, ræskti sig og lagði undir flatt, eins og Snorri var vanur að gera. " "Sér það ekki fremur vel út?" er hann vanur að segja, karlfuglinn."

"Það er best að sjá, hvernig fer; það er ekki nóg að taka fullan gúlinn, Þura litla. Þú átt út," sagði Sveinbjörn.

Og hann féll. Þau hlógu og klöppuðu saman lófunum.

Sveinbjörn greip spilin og sló þeim á vanga Þuríðar; Gróu þótti ekkert annað að því, en að það var of meinlaust.

"Nú fer Bjössi að sækja sig, það er farið að draga í hann. Varaðu þig, Geirmundur; nú fer hann að græða, blessað ljúfmennið." En Geirmundur tók eftir því, að séra Jósteinn kom handan gólfið, hægur og alvarlegur. Líka eftir því, að það var óvanalegur glampi í augunum á Gróu; andlitið rautt, og alls ekki brosandi. Hann sagði ofur stillilega: "Það er eins og vant er, gengur svona upp og ofan í spilunum." Um leið gat hann hnippt í Sveinbjörn.

Séra Jósteinn stóð þegjandi og horfði á, hvernig þau spiluðu þessi spil; svo sagði hann:

"Ég vildi nú helst óska eftir, að þið spiluðuð ekki nema þennan hring; mér hefur aldrei verið um það gefið, að menn spiluðu mikið á stór-hátíðum. -- Nú er komið að háttatíma; og fallegast að hætta með sátt og samlyndi."

"Við skulum ekki spila lengi, elsku pabbi." Þuríður horfði ástúðlega til föður síns.

Hálfum tíma seinna var hætt við spilin. -

Daginn eftir messaði séra Jósteinn og varð, eins og ekki var undarlegt, tíðrætt um Jerúsalem, sem grýtti spámenn sína; að blóð þeirra mundi koma yfir borgina; blóð allra réttlátra, frá Abel allt til Sakaríasar Barakiasonar, sem drepinn var milli musteris og altaris. Geirmundi þótti ræðan hörð hegningarræða yfir Gyðinga; það var eins og klerkurinn væri að hirta þá fyrir mannvonsku þeirra. "Jerúsalem, Jerúsalem! þú sem líflætur spámennina." Þessi orð komu hvað eftir annað; loks fannst Geirmundi allt hverfa, annað en þau; að þau ætluðu að verða sér nokkuð þreytandi. Klerkurinn allt of bundinn við þau til þess ræðan væri vekjandi og skemmtileg. Í kirkjunni voru engir Gyðingar, heldur friðsamir og hógværir menn, sem dáðust að, hvað prestinum færist meistaralega að leggja út af guðspjallinu; ekki gat hann ráðið við, þó þá syfjaði; það var fyrir að hafa farið svo snemma á fætur. Stundum datt samt unga fólkinu í hug, að gaman væri að vita, hvort ræðan væri ekki langt komin; og svo litu ungu karlmennirnir fram í kirkjuna til ungu stúlknanna, og ungu stúlkurnar aftur inn í kórinn til þeirra. Augun leituðu sér staðar; það var ekki fráleitt, að ræðan virtist verða fremur styttri; tíminn líða fljótar.

Gróa vildi fara það allra fyrsta eftir að messu var lokið; nú varð Geirmundur að ljúka af erindinu við prestinn; þeir gengu báðir í stofu og þar bar Geirmundur upp bæn sína, þó feiminn væri.

"Í reikningi skal ég segja þér til, Geirmundur minn; það er gott fyrir hvern mann að kunna fyrstu fjórar reglurnar og margskonartölurnar; hverjum bónda nauðsynlegt -- en bæði er nú, að ég er orðinn gamall og danskan breytist mikið, enda finnst mér hún síður nauðsynleg. -- Það væri þá helst á góunni, eða finnst þér ekki svo?"

"Jú - ég held það væri einmitt heppilegt fyrir mig."

"Þú hefur talað um þetta við móður þína ...við foreldrana?"

"Það stendur víst ekki á því, við mamma höfum ofurlítið minnst á það."

"Jæja, við höfum það þá svona, Geirmundur minn."

Geirmundur rétti presti höndina og kvaddi með þakklæti fyrir velgerðirnar.

"Guð veri með þér, Geirmundur minn." Séra Jósteinn tók vinsamlega og þétt í höndina; svo horfði hann eftir Geirmundi, meðan hann gekk fram gólfið, allt þangað til hurðin lokaðist eftir honum.

Veður var gott, þegar þau Geirmundur og Gróa fóru frá Grund; þunn þokuslæða huldi það mesta af loftinu, og dró slæðurnar svo til fyrir sunnanblænum, að hér og hvar sá í heiðan himininn. Þau urðu samferða fólkinu frá Svartholti; það er næsti bær utan við Fossana, að vestanverðu í Breiðárdal. Vegurinn frá Grund og þangað fram er drjúgum langur, svo það var komið að dagsetri, þegar þau komu þangað. Þar biðu þau eftir kaffi, og að birti fyrir tunglinu.

Fyrst gengu þau þegjandi suður frá bænum - Gróa hafði verið fátöluð alla leiðina að utan-; en þegar kom suður að Gamla-stekk sagði Geirmundur:

"Kannski þú viljir þiggja að ég leiði þig?"

"Þakka þér fyrir --. Heldur verður mér léttir að því -. Þú gengur nokkuð hart."

Svo varð aftur stundar þögn.

"Þú skemmtir þér vel við spilin í gærkvöldi. Eða var ekki svo, Geirmundur?"

"Þau eru bæði kát og svo erum við hálfgerðir kunningjar."

"Ég held það --; að minnsta kosti getið þið Þuríður hlegið saman."

"O-já ---; Sveinbjörn var nú raunar ekki í essinu sínu. Ykkur gekk fremur illa, og honum þykir meira gaman að græða."

"Mér sýndist hjónasvipur með ykkur Þuríði. Þið eruð ekkert ólík. - Máske þið verðið hjón á endanum."

Gróa glotti við, og horfði svo fast framan í Geirmund, eins og hún þó óskaði eftir skýru svari.

"Hún, prestsdóttirin og ég; það dettur mér ekki í hug." Það var ekki trútt um að fát væri á Geirmundi, meðan hann talaði.

"Margt hefur nú skeð ólíklegra."

Og - ég er nú samt ekkert að hugsa um það ---. Gott er þetta blessað veður."

"Já, og fallegt."

Þau voru nú komin suður hjá Teigseyrunum; eru það grjóteyrar, sléttar, meðfram Breiðá; en ofar taka við harðvellis-grundir, grösugar, og þá dalbrekkan há og viði vaxin. Sunnan við eyrarnar fellur Gljúfurá í Breiðá, og þar liggur daldrag vestur í fjallið; í því standa Fossbæirnir, og nokkru norð-vestar hnjúkur sá, sem heitir Fosshnjúkur; eru því Fossarnir í afdal og nokkru hærra en Breiðárdalur er. En fram með Breiðá er byggðin beggja vegna árinnar, langt fram eftir. Heldur er þar langt milli bæja. Upp frá Breiðá eru brekkur nokkrar meðfram Gljúfurá upp að bæjunum, sem standa nærri á sléttu, þó hallar örlítið niður eftir; skammt er suður að ánni, eins og áður er sagt.

Loftið var heiðríkt, nema þokuslæða nyrst í sjóndeildarhringnum. Tunglið var komið upp fyrir dalfjallið og skein glatt yfir dalinn vestan ár; það glitraði á hjarnfannirnar, með iðandi gullinstjörnum. Breiðá rann auð og straumföst, niðaði hljóðlega og rótt. Máninn í suð-austri lagði breiðan geislastaf á straumvaktar öldurnar, breiðfelldan og glóandi í miðjunni, en til beggja hliða leikandi smástjörnur, sem skulfu í öldublænum; báran gjálpaði og velti sér við ísskarirnar. Fossinn kvað við í suð-vestri; stundum hærra og skærar, stundum lægra og dimmar; en ávallt ljúft og laðandi. Hamrarnir héngu svartir og stórvaxnir yfir austurhlíðinni; köstuðu löngum skuggum ofan brekkuna; það var eins og þeir segðu: "Á ég að yfirskyggja þig, hlíðin mín fríða?" En hlíðin lét sem hún tæki ekkert eftir því, og velti tunglskininu með hægð ofan eftir, niður að ánni; hún kannaðist við ölduóðinn og hafði ævinlega unað af honum.

Þeim hafði orðið orðfall um stund; náttúran hafði heillað þau; laðað þau til að samþýðast sér; hverfa í eina heild; tengja saman mannlíf, jarðlíf, vatn og loft; renna í heilagt samband; algleymi og alsælu. Þau gengu hvort við hliðina á öðru, fast saman, heyrðu og fundu æðasláttinn tíðan og titrandi; fundu ekki einungis sitt eigið hjarta slá þungt og erfitt, heldur og hvort annars hjarta stynja undir ofurmegninu.

"Er þér kalt... er þér kalt, Gróa?"

"Nei - mér er heitt -- of heitt."

Bæði stóðu kyrr og litust í augu; svo hnigu þau saman; brjóst að brjósti; vöfðu hvort annað örmum, varirnar mættust í brennandi kossi - eitt andartak, tvö eða þrjú, ef til vill lengur, því andartakið var svo stutt, munaðurinn svo þrunginn og ákafur. Þá slepptu þau faðmlögunum, stóðu hvort hjá öðru en nú litu bæði niður. Máninn stóð þegjandi og fölur, áin gjálfraði, hamrarnir héngu, fannirnar glóuðu, og geislastafurinn logaði á vatninu. Náttúran var ekkert umbreytt, aðeins fannst þeim fossinn syngja hærra og skærar en áður.

"Drottinn minn -- hvað höfum við gert?" Það var Gróa, sem fyrst náði að tala.

"Hvað höfum við gert? --- Ó, mér er ómögulegt að segja, hvað ég elska þig."

"Geirmundur, ég elska þig líka; elska þig, eins og væri um tvítugt, -- Ó, ég hef aldrei elskað fyrri..."

Svona var lífið - þetta var það vissa og sanna -. Gróa, húsfreyjan á Efra-Fossi, móðir barnanna þar, konan hans Brands. - Það var fölt, tungsljósið, en fölara var þó andlitið á Geirmundi, þar sem hann stóð og skalf af geðshræringu.

"Við verðum að bera þetta svo vel, sem við getum; láta allt vera eins og áður." Aftur var það Gróa, sem rauf þögnina.

"En þessi stund; hún verður aldrei afturtekin."

"Við getum verið vinir -- það er ekki svo langt á milli okkar --- ég þoli ekki annað, en sjá þig við og við. Mér sýndist þið Þuríður vera svo innileg. Hefði það ekki komið mér í æsingu, hefði ég verið rólegri og gætnari nú."

"Var þér ekki sama um það?"

"Ó, því var nú verr; ég þoldi það ekki -. Þú kannski skilur mig ekki ----. En nú verðum við að halda áfram. Viltu ekki leiða mig, eins og áður?"

Geirmundur rétti henni þegjandi höndina; aftur héldu þau af stað; Gróa gat komið samtalinu til að lifna. Brekkurnar upp að bæjunum voru svo óþolanlega stuttar; orðin svo innilega blíð, tillitið hjartnæmt og gleðin að leiðast og styðjast svo ljúf. Allt varð að einum örstuttum, sælum draumi; hverfandi, skáldlegum draumi, sem enginn átti, né gat átt, nema þau tvö. Stund ógleymanlegra endurminninga.


8. kafli

Geirmundur kom engu sjaldnar upp að Efra-Fossi eftir þessa messuferð, og það var engin sjáanleg breyting á framgöngu þeirra Gróu, svona í fljótu bragði að sjá; ef til vill töluðu þau heldur minna saman; gátu síður spaugað létt og fjörlega; viðmótið ekki jafn frjálst og áður; en það var ekki fyrir grunlausa menn að sjá eða taka eftir. Geirmundur gaf sig ennþá meira við Steina, eftir jólin; gaf honum píluboga og kenndi honum að fleyta sér á skíðum; kom honum á lagið, fyrst að renna sér smáhalla, svo smábrekkur; kenndi drengnum listina, að leika sér á skíðum. Steini varð æ vingjarnlegri og elskari að Geirmundi. Ef Brandur óskaði eftir, var Geirmundur strax til með að spila; gerði glens við fókið, engu síður en áður; greip í að lesa sögur, ef þess var æskt. Brandi geðjaðist vel að Geirmundi og þótti þeim góðgerðum vel varið, sem honum voru veittar.

Þó að Brandur væri hálf-tortryggur um, að Gróa færi á bak við sig með smáverslun - kannski smágjafir og honum þætti það miður, þá hélt hann að hún hefði minnkað það nú á síðkastið; honum datt ekki í hug né hjarta, að hún færi með annað meira og stærra að baki sér. Það hafði verið heldur kaldara og færra á milli hjónanna, síðan þeim var andurorða út af belgnum; en aftur hafði Gróa verið miklu glaðlegri nú um tíma, og látið miklu meira til sín taka við búsýsluna. Nú voru foreldrar hennar dánir, svo enginn ágreiningur gat risið af því, hvernig þeim var hjálpað; hvort þau væru að smávinna upp það, sem þau einu sinni höfðu gefið upp að Fossi. Gunnar og tvö yngstu systkin Gróu voru vinnuhjú á Fossi, og með því hafði húsfreyjan fengið fleiri á sinn taum. Það tók að fyrnast yfir erfðaauð Brands, og sú skoðun ruddi sér æ meir til rúms, að bæði hjónin ættu búið; og þó Gróa eyddi meiru en forðum var venja á Fossi, þá var líka miklu betur veitt og meira frjálsræði, síðan hún tók við ráðum innanstokks. Brandur einn var svo, að illa kunni breytingunni; hann þaut stundum nokkuð snögglega upp og bölvaði og ragnaði kaffieyðslunni og vinnuleysinu; vildi kippa öllu í lag aftur, og það í einum svip; en hann var hvorki nógu þrásækinn né lagsæll til að brjóta venjuna, sem búin var að taka sér sæti, á bak aftur, eða ráð konu, sem þekkti hann svo vel, og kunni að taka tökunum á honum, til þess að sigurinn yrði sér viss, en hann tapaði. Úr því hún var seld auðnum, varð hún líka að njóta hans, og úr því hægt var að koma ár sinni vel fyrir borð, var líka sjálfsagt að nota sér það. Gróa vildi að Brandur hefði "gott atlæti", kæmi "þokkalega" fyrir á mannamótum; ekki aftraði hún að hann fengi að njóta þess lífsfagnaðar, sem hann fýsti eftir. Fyrst honum þætti gott kaffi, væri auðvitað að hann léti það eftir sér. Um tóbakið talaði hún ekki að fyrra bragði - þó hann brúkaði mikið af því; en færi hann að fást um kaffieyðsluna, - nú, þá var bæði það og vínið, ekki neytti hún þess. Að hann drykki í hófi var eðlilegt, fullur mátti hann ekki vera, það var óþolandi; en því miður hætti Brandi til þess að rata ekki meðalhófið; verða blindfullur í ferðalagi; heima drakk hann ekki og gat geymt brennivín tímunum saman, án þess að smakka á því. Gróa var ævinlega skapstygg, þegar Brandur var ölvaður, svo hann reyndi að dylja hana þess sem mest; hafði hita í haldinu við hana í þeim sökum; sjálfan iðraði hann ætíð eftir, að hafa drukkið sig fullan.

Gróa var óró í skapi, þó hún reyndi að dylja það sem best; samviskan áklagaði hana harðlega; ekki átti Brandur það skilið; bæði var hann raungóður og trúlyndur; hún var alveg viss um, að hann var "henni trúr" og það mat hún; þó hún elskaði hann ekki - hefði aldrei gert það, þá hefði hún með engu móti þolað, að Brandur legði lag við aðra stúlku; hefði stór-reiðst því. Hún átti þó Brand og engin önnur. En Geirmundur var svo miklu fríðari og skemmtilegri; hún unni honum meir en börnunum. Það var ótrúlegt, en samt dagsatt, að nú var ástin orðin henni ofurefli; henni gat ekki dottið það í hug í fyrstunni, að hún mundi festa taumlausa ást á honum; hafði aðeins hugsað sér, að stytta tímann með því að tala við hann, horfa á hann, sveigja þokka hans til sín. Svo vaknaði þrá til þess að sigra hann, láta svona vasklegan pilt lúta valdi sínu -- sjálfri var henni ekki hætta búin. En þessi urðu leikslokin; hún hafði kveikt þann eld í eigin brjósti, sem var óslökkvandi; líktist Loga að því, að hann át alla hugsun, alla ró; viðkvæmu ástina til barnanna og skynsamlegar velsæmisreglur. Guðs orð gat ekki megnað að slökkva þann eld, og ekki heitustu bænir. Henni fannst hún mundi ekki lifa, ef hún fengi ekki að sjá Geirmund við og við; njóta leynilegu augnabragðs ástarsælunnar; mega svala ofurmegni elskunnar eitt andartak, svo enginn vissi - enginn lifandi maður mátti vita það. Ef Geirmundur yfirgæfi hana, festi ást á annarri stúlku; þá gæti hún ekki lifað; henti sér í fossinn - einmitt í fossinn, sem kvað og seiddi til sín. Hvað hún mundi hata Geirmund og þessa bölvaða stelpu, sem ginnti hann frá henni; þetta lausungar afhrak og skyndiskepnu - . Hún varð að breyta svo við Brand, að hann grunaði aldrei neitt; fengi aldrei minnstu átyllu. Aðal-reglan var það, að vera hyggin og kæn, með þeim hætti væri helst hugsandi að geta lifað.

Og Geirmundi var heldur ekki rótt innan rifja. Þó hann segði við Siggu, að hann mundi ekki hika við að renna sér á skíðum fram af hæstu hengihömrunum á Fosshnjúk, bara ef hún gæfi sér hýrt tillit til þess. Eða við Gunnu, að hann skyldi vaða Fossinn á blábrúninni, þegar áin væri í foráttu, ef hún aðeins bæði sig þess. Þá voru þetta ekkert nema falspeningar, sem stúlkurnar höfðu gaman af, að hann fleygði til þeirra; það var einhver ginnandi hljómur í þeim. Og þó Geirmundur glímdi við Gunnar eða þá Efra-Fosspilta, þá var það þó ekki fyrir aðra en húsfreyjuna, sem hann glímdi eða lék á als oddi fyrir, né skemmti með orðum og íþróttum. Svo hafði Geirmundur líka þörf til að hreyfa sig; þörf fjörmikils æskumanns, til að reyna sig við aðra, og prófa afl sitt og atgervi. Í sjálfu sér var gaman að því, að fella þá Fossverja, einkum Jón, sem var bæði stór og sterkur. Og er Gróa horfði á, eða ef það bærist í tal svo hún heyrði, þá þótti honum ekkert að því. Hvað forboðni ávöxturinn var sætur, og eins ginnandi og hann var í Eden forðum. Hefði Gróa verið ógift eða ekkja, þá hefði hann verið allra manna sælastur. - En það var erfiðara í efni. Þetta hafði komið eins og leiftur, án þess hann gæti nokkuð áttað sig; hann hafði verið svo óttalega gálaus; hlaupið eftir því sem tilfinningin kitlaði; strax ætt á götu syndar og spillingar. Víst var þetta stór-synd. En honum fannst samt, að hann hefði trauðlega þrek til, að slíta samband og ást þeirra. Ef Brandur skyldi nú deyja; helst var það í skapi hans, að óska þess; að hann andaðist á sóttarsæng; svo skammaðist hann sín fyrir eins óguðlegar hugsanir. Svona gæti það aldrei haldist til lengdar; annaðhvort var að skilja og hann færi eitthvað burt úr dalnum, eða þá hann hlaut að leggja allt afl og þrótt fram til að græða, græða á tá og fingri; vinna og spara; þá að einum þremur árum liðnum - margt gat skipast á þeim tíma -; að Gróa skildi við manninn; það voru dæmi til þess; hann hafði þau upp í huganum. Sumt voru nú reyndar ræflar, sem rösuðu fyrir ráð fram; en það voru líka menn, sem dugur og manntak var í; þeir höfðu sýnt, að hægt var að hafa málið fram, og vera þó nýtir menn í mannfélaginu. Hann hugsaði, að tala um það, ef þau fengju tíma til þess; það voru aldrei nema örfá orð sem þau gátu talast við. Hún var svo hrædd, að einhver kæmi -, en það hlaut að vera hægt einhvern tíma; bara nota tímann, og vita svo, hvað hún segði. Nú varð hann að hugsa mest um, að ná þroska og mannvirðing; hann skyldi fylgja sér með kappi, þennan tíma, sem hann yrði á Grund, og ekki mátti hann vanrækja fjárgeymsluna, á henni byggðist bú bóndans og velmegun.

Það dróst fyrir Geirmundi að tala um þetta mál við Gróu; var aldrei tóm til að sitja á launtali; en nú vissi hún, að hann ætlaði að vera góuna á Grund; hún reyndi að draga hann frá því, bæði vegna þess, að hún óttaðist Þuríði, og svo fannst henni, að hann vera sér því óvissari, sem hann mannaðist meir; hún vildi helst hafa hann svona, eins og hann var; engin gleði mundi henni verða að þessari Grundar-veru, aðeins til að dreifa huganum frá henni. Geirmundur hafði samt sitt fram; þótti það höfuðórar og hjartveiki af henni, að vera hrædd um sig.


9. kafli

Á Grund var glatt á hjalla, þar sló svo mörgu, ungu fólki saman. Geirmundur skrifaði og reiknaði af kappi á daginn; hafði sitt fram, að fá tilsögn í dönsku og tókst fljótt að átta sig við hana.

Á sunnudagskvöldin létti fólkið sér upp og dansaði; því þá var dansinn að færast frá kaupstöðunum til sveitanna. Sveinbjörn, Marja og Þuríður gátu unnið foreldra sína til að leyfa þeim að létta sér upp og dansa, svona einstöku sunnudagskvöld; en ekki leið á löngu áður en það varð föst venja, að dansa á hverju sunnudagskvöldi. - Marja hafði numið þá íþrótt vetrinum áður, þegar hún var hjá konu kaupmannsins á D., til að læra fatasaum og útsaum. Nýjabrumið var á dansinum, og þó unga fólkið kynni lítið, þá skemmti það sér ágætlega við að læra af Marju; greip hverja tómstund til að æfa sig og nema. Geirmundur lærði fljótlega "sporið"; fékk oft tækifæri til að láta Sveinbjörn sýna sér "sporið"; einkum var heppilegt að skjótast út með honum í húminu, þegar Sveinbjörn fór að hýsa gemlingana. Stundum tók Þuríður hann, þegar foreldrarnir voru ekki inni, hringsneri honum á gólfinu og skellihló, þegar hann hoppaði "taktlaust", og gat ekki orðið samstiga. En Geirmundur var fljótur að læra svo, að hann yrði samstiga; eftir það var það hann, sem bauð Þuríði "í einn snúning" - við tækifæri -, og hann var ekki svo lítið ánægður með sjálfan sig, þegar hann var fær um að vera fyrir í dansinum, og þegar Þuríður sagði, að nú væri hann viss með, að mega bjóða Marju í dans á sunnudagskvöldið, hann yrði sér varla til minnkunar fyrir það.

Þegar Geirmundur var búinn að vera hálfan mánuð á Grund, hljóp hann á sunnudagsmorguninn, til að gæta að fjármennskunni, og til þess líka, að vita hvernig liði á bæjunum. Heima hafði hann fataskipti og leit eftir fé og heyjum, svo brá hann sér "heim að Fossi". Brandur fór þennan dag til messu, tveir karlmenn aðrir og þrjár vinnukonur; það var því með færra móti heima, og nú gátu þau Gróa talað saman, án þess aðrir vissu. Gróu var heldur skapþungt; geðjaðist ekki að verunni þar ytra; það glaðnaði ótrúlega lítið yfir henni, þó Geirmundur segðist vona að hafa talsvert gagn af tilsögninni, ef hann héldi vel áfram, þegar heim kæmi. Við dansinn var Gróu samt verst, hún sagði, - það sem annars allt roskið og ráðið fólk í Breiðárdal sagði um hann, - að dansinn væri bara til þess, að æsa lausung í mönnum; það mundi best sjást á ávöxtunum, hvað af þessu útlenda heimsku-hoppi hefðist. Geirmundi veitti tregt að sannfæra hana og sefa; að lokum virtist þó glaðna yfir henni; þá fór Geirmundur með mestu gætni að tala um, hvernig þau ættu að snúa sér eftirleiðis; því svona samband gæti ekki staðið til lengdar. Gróu virtist ráðlegast að fara varlega, þá þyrfti enginn að vita neitt; það taldi Geirmundur efalaust að yrði fyrr eða seinna. Og hvað svo? Það skyldi hún sjá um, að Brandur tryði því aldrei; heldur að fá Gunnar í vitorð með, ef á þyrfti að halda.

"En það getur rekið svo langt að þið hjónin skiljið."

"Það kemur aldrei til þess, ég skal ábyrgjast það."

"Mörg eru nú dæmin til þess."

"Já, en svo langt megum við ekki ganga, elsku vinurinn minn besti."

"Mér hefur þó oft fundist, að það yrði takmarkið, sem við stefndum að; ekki sona allt í einu, en hafa það samt hugfast." Geirmundur vafði hana fast að sér.

Gróa horfði forviða á hann, hún gat ekki trúað því, sem hún nú heyrði.

"Nei, svo mikið megum við ekki brjóta, hvorki við Guð né menn - - Nóg er nú samt..."

"Svo þér hefur aldrei dottið þetta í hug?"

"Nei, aldrei."

"Þá hefur mér dottið það í hug..."

Hún lagði höndina blíðlega á munninn á honum, horfði fast og sorglega á hann með bláu augunum og sagði:

"Hjartað mitt; þetta máttu aldrei segja framar -; ég veit við höfum hrasað; en að henda okkur sona taumlaust út í ógæfuna ----; nei ég þoli það ekki."

"Guðrún Ósvífursdóttir þoldi þó þetta."

"Já, en þá var nú öldin önnur. Þú segir þetta ekki í alvöru."

"Jú, í fullri alvöru og sannfæring. Ég finn að í rauninni stel ég hverjum kossi, sem ég kyssi þig; að ég sé eins og þjófur. Hitt er þó opinber orusta; kannski að berjast einn við marga og bíða ósigur; ég vil það samt miklu heldur, það er miklu djarfmannlegra og hraustlegra."

Tíminn var hlaupinn; þau urðu að slíta samtalinu. Gróa bað Geirmund að muna eftir sér, sem sæti sárhrygg heima, og þráði hann einan; og Geirmundur sagði að það væri engin hætta á því; hann gæti ekki gleymt henni, þó hann vildi. Eftir þetta skildu þau.

Geirmundi var miklu skapþyngra um kvöldið en um morguninn. Á leiðinni úteftir var nógur tíminn til að hugleiða, og þær hugleiðingar voru hvorki bjartar né glæsilegar. Sitt sýndist hvoru; hann var sannfærður að hafa á betri grundvelli að byggja; en hún áleit það brotið ógurlegast að skilja; opinbera allt. Hvað átti að gera? Eyða bestu árunum svona? Það var rétt til að smádrepa hann; drepa þau bæði. Hreint var hann sá versti og ólánsamasti maður - framúrskarandi ógæfumaður. Bara það væri komið brennivín, svo hann gæti drukkið frá sér vit og minni; hann hafði samt von um að geta sannfært Gróu, ef þau ættu oft og ítarlega tal um þetta efni; en ef það heppnaðist ekki, þá var sjálfsagt að henda sér í faðminn á heiminum; drekka, drepa sig á víni; það ættu allir ógæfumenn að gera.

Þó Geirmundur hugsaði svona um vínið, þá hafði hann þó ekki drukkið nema svolítið í kaupstaðarferðum og veislum; sumpart til að vera með í félagi og gleðjast með sama hætti og aðrir; það gerði hann líka orðhvatari og fjörugri, því fylgdi unaður; stritið varð einskis virði og svefninn flúði. Aðeins einu sinni hafði hann orðið fullur í kaupstaðarferð, og það var ekkert gaman; hann hafði talað alla vitleysu; allt sem honum datt í hug; miklu gapalegar en vandi hans var til. Svo fór honum að verða flökurt, aflið og æsingin hvarf, en drungi og svefnþungi lagðist yfir; hann langaði mest til að velta sér af hestinum niður í götuna og sofna; til allrar hamingju var þá komið á áfangastað; þar fékk hann að sofa. Sá óþolandi höfuðverkur, þegar hann vaknaði; var vakinn af félögum sínum; eins og það stæði rauðglóandi járnteinn þvert í gegnum hausinn á honum, og heilinn sauð og kraumaði á þeim teini; sú kvöl og iðrun. Eftir að félagar hans höfðu ögrað honum til að súpa duglega á, og sagt hann væri skræfa, ef hann læknaði sig ekki á víninu, herti hann sig upp og saup einn mikinn sopa -, hvað það var eitur rammt og þó um leið velgjulegt; öðruvísi en áður. Hann hugsaði, að aldrei mundi hann smakka aðra eins viðurstyggð framar á ævinni; en það eyddi höfuðkvölinni og stælti hann allan; þá fór óbeitin að dvína; Geirmundur varaði sig samt bæði þá og seinna; varaðist að verða drukkinn og tapa viti og hreysti. Félagar hans sögðu, að hann kæmi til að þola slarkið í kaupstöðunum; héldu að hann yrði veltiþing "að vera með". Nú fannst Geirmundi líklegasta úrræðið að slökkva með víninu; deyfa með því, - ef allar fortölur yrðu árangurslausar.

Geirmundi sóttist fljótt vegurinn út eftir; hann gekk gríðarhart; tók annað veifið svo harða spretti, að hann ætlaði að springa af mæði; það var eins og hugarkvölin þokaðist og dofnaði við áreynsluna. Þegar Geirmundur kom út að Grund var komið að háttatíma. Unga fólkið dansaði í stofunni; gömlu hjónin voru háttuð; Geirmundur snaraðist inn í stofuna og bauð Marju í dans; það hafði hann ekki árætt fyrri. Dansinn heppnaðist vel og svo dansaði hann við hverja stúlkuna eftir aðra. Geirmundur var svo ákafur, eins og hann ætti líf sitt að leysa; hélt allra fastast fram, að nú skyldi það "tralla" fram að dagrenning og vera fjörugt.

"Makalaust dansfífl ertu að verða, Geirmundur; það er líkast þú sért drukkinn. Fékkstu vín fram á bæjunum?"

"Nei, ég hef ekki smakkað vín; en nú vil ég dansa, Þura, dansa eins og fífl. Eigum við að reyna, hvort betur endist?"

"Við förum bráðum að hætta; það er orðið framorðið. Ég býst við, að þú getir rétt til - ég hafi ekki þrek til að snúast á móti þér." Hún var alvarlegri en vant var og þurrlegri; hann kallaði Marju fullu nafni, en hana bara Þuru; það hafði aldrei snortið tilfinninguna fyrri en í kvöld -; Það var eins og hún væri barn, og það vildi hún ekki vera fremur en Marja eða hinar stúlkurnar í stofunni. Einhver óljós grunur um, að Geirmundur væri ekki með allan hugann við dansinn. Það var hún ein, yngst af öllum, sem virtist hann breyttur; eins og hugurinn væri á sveimi, dveldist annars staðar. Klukkan fjögur var hætt við dansinn; en fólkið kom sér saman um, að segja hún hefði verið eitt.

En heima á Efra-Fossi gekk Gróa inn og fram; hún eirði hvergi kyrr; ýmist sneri hún sér til barnanna, kyssti þau og talaði nokkur blíðleg orð; talaði fáein orð við einhverja vinnukonuna; fram í eldhús og búr, í stofu og stofuloft; út á hlað og inn aftur. Það var líkast því, að hún væri að flýja einhverja harða hugsun, sem hún þó ekki gæti losnað við. Kvölin bjó í hjarta hennar sjálfrar; og enginn gengur þá kvöl af sér á einum degi. Gróa settist á fatakistuna sína á loftinu. - Geirmundi gat ekki verið alvara með það, sem hann stakk upp á í dag. Hann hlaut að sjá við betri umhugsun, hvað það væri vitlaust. Það var að henda sér út í stjórnleysi og opinn mannorðsdauða. Bara hún gæti talað við hann í næði, og sannfært hann. Ekki var það samt alveg víst --. Þá að binda hann; binda hann svo, að hann gleymdi að tala um það; leggja hendurnar um hálsinn á honum, loka munninum með kossi; töfra hann svo hann gleymdi öllu, nema henni og líðandi stund; festa sér hann svo rammlega, að ekkert afl næði að taka hann frá henni. -- Og enginn mátti vita það; enginn lifandi maður; svo varlega þurfti að fara ---. Þuríður... Hún skalf í hvert sinn, sem henni datt hún í hug; og það var ekki svo sjaldan. Titraði af gremju og ótta. Það varð að leggja allt í sölurnar til að sporna við því. En aldrei mátti Brand gruna neitt --; aldrei trúa neinu. Bara hún væri dauð, stelpan; eða þá gift; komin langt út í heim. Það var til lítils, þó hún giftist þar í dalnum; þarna rétt hjá henni; við hliðina á honum -. Argvítug vitleysa var þessi dans. Og Geirmundur, að lenda í öðru eins sukki. Þaðan kæmi öll ógæfan ----. Mikið skyldi hún hjálpa þeim á Neðra-Fossi; vinna gömlu Snjólaugu alveg; það var ekki ónýtt að fá hana fyrir vinkonu. Henni datt ekki í hug að sleppa Geirmundi; heldur vildi hún missa öll börnin sín, en hann. Til þess þoldi hún ekki að hugsa. -- Ó, hvað Brandur var óskemmtilegur. Óþolandi heimska og ógæfa, að hún var seld. Hvað hún var reið við Brand fyrir það; hann var upphafsmaðurinn; svona var farið með hana, hálfgert barnið. En Brandi þótti vænt um hana, var henni raunar góður og trúr. Víst átti hann skilið, að hún væri honum notaleg; viðmótsþýð og raungóð. En aldrei gat hún elskað hann, það var ekki hugsanlegt. Mikið dauðans ólán og ógæfa var þetta. Aldrei hafði neinn maður verið eins óttalega lánlaus og hún frá því hún var barn -, en þetta var þó sárast. Brimsölt tárin runnu niður kinnarnar, fyrst með erfiði og ekka, svo streymdu þau líkt og lind, sem fellur hægt og hljóðlega niður hallanda; veitir blómunum á bakkanum líkn og fró.

Þá kom Brandur og messufólkið inn í dyrnar; Gróa heyrði harkið; hún strauk vandlega augu og kinnar, lagaði hárið, skóf smjör úr hálftunnu og lagði sköfurnar á disk; kom glaðleg og ganglétt til þeirra niður í dyrnar; spurði tíðinda; hvort margt fólk hefði verið við kirkju; "hvernig prestinum hefði sagst," og um heilbrigði manna. Brandur svaraði, meðan hann skóf af sér og lét vettlingana í vasa sinn; hjartanlega ánægður yfir því, hvað Gróa var glaðleg og málreitin.

Geirmundur fór frá Grund á sunnudag og hafði þá verið við námið einn mánuð. Þegar hann spurði séra Jóstein eftir, hvað veran kostaði, sagði prestur:

"Það getur nú ekki kostað mikið, Geirmundur minn; þú hefur sýnt svo mikla ástundun, að það er ekki nema gaman að segja þér til. -- Þú skryppir kannski fyrir mig bæjarleið eða því um líkt, ef mér lægi á; annað kostar það ekki."

"Til þess skal ég muna, og þakka yður kærlega fyrir alla velgerningana við mig."

Og Geirmundur var sannarlega þakklátur við klerkinn fyrir tilsögnina, viðmótið og drengskapinn; ef séra Jósteinn hefði þá beðið hann að hlaupa logandi eld, mundi hann undir eins hafa gert það. Séra Jósteinn horfði eftir Geirmundi, þangað til hurðin féll að stöfunum eftir honum. Það var eitthvað það við manninn, sem prestinum varð sérlega starsýnt á. Svo kvaddi Geirmundur fólkið, Sveinbjörn ætlaði að fylgja honum úr túni; en Þuríði vantaði og þótti Geirmundi ókurteist að kveðja hana ekki, eftir svo langa og góða viðkynning. En þegar þeir komu fram í dyrnar, gekk Þuríður fram úr stofunni; Geirmundur kvaddi og rétti henni höndina; þakkaði fyrir góða skemmtun; hún var svo undarlega hæg og lágmælt, dró seint að sér höndina; Geirmundur sá, að hún var dreyrrauð í andliti; um leið og hann sneri sér við, sagði Þuríður:

"Geirmundur, ég skal lána þér þessa bók, ef þú vilt."

"Þakka þér fyrir." Geirmundur sneri sér aftur við og tók móti bókinni; augun mættust; svo fóru þeir.

Þegar þeir Sveinbjörn og Geirmundur voru skildir, fór Geirmundur að hyggja að bókinni; það var "Hjörts Börneven" og eitt hefti af ævintýrum Andersens innan í. Með þessari bendingu, að halda áfram náminu, hafði Þuríður enn sýnt, hvað hún var góð; hún var honum engu síður vinveitt en Sveinbjörn. "En hvaða vinur get ég verið -, merktur maður; merktur af eigin taumleysi." Hvað mundi presturinn hafa sagt, þegar hann horfði svo vingjarnlega á hann áðan, ef hann hefði vitað, að hann, svo ungur, stóð í óleyfilegu sambandi við konuna á Efra-Fossi? Bara fyrirlitið hann; ekki viljað sjá hann fyrir sínum augum framar. Það var sjálfsagt um hann, heiðvirðan öldunginn og ljúfmennið; ekki gat honum dottið í hug, að sóknarbörnin sín væru svona spillt og ill. Geirmundur skammaðist sín fyrir, að hafa komið sér fyrir þennan tíma á prestssetrinu; hann var eins og flekkóttur kláðasauður, innan um hvíta, mjallfilda sauði; líkur ref í lambahóp þeim, sem rétt er búið að reka á afrétt. Hefði hann aldrei séð Gróu; ef hann hefði ekki verið þessi framúrskarandi léttúðar strákur; þá hefði hann mátt horfa á, og vera með Grundarbörnunum, án þess að roðna, né fölna. En hann hafði svikið sig inn á besta heimilið í dalnum; eins og Roðbert svikari eða Mörður; já hann var Mörður á Neðra-Fossi, litli Mörður í Breiðárdal. Taka sinnaskiptum -, reyna að telja um fyrir Gróu, að þau sneru af götu spillingarinnar; nú sá hann voðann, eins og hann var í raun og sannleika. Ekki þoldi hann þó að horfa á Gróu fljótandi í tárum líta á hann sömu augum og vængbrotna rjúpan, sem hann tók af honum Rakka í haust. Geirmundur tók sér langan hlaupa-sprett; sefaðist dálítið við það. Ekki var nú mikið að drekka, hjá þessu; þó margur drykki sig vitlausan hvað eftir annað - skárra var það. Svo tók hann annan sprettinn. Þeir urðu nokkuð margir, áður en hann kom heim; og móðir hans sagði líka, að það væri auðséð hann hefði ekki gengið eins og maður núna; hann væri eins og blóðstykki.

Geirmundur kunni ekki meir en svo við sig í fámenninu heima, fyrst eftir að hann kom að utan; hann varð feginn, að móðir hans spurði hann eftir ýmsu, og það þó hún kæmi oft við blóðundina, sem hafði rifnað upp á heimleiðinni. Honum var þörf á að pína sjálfan sig; álíta sig ógæfumann; það voru þeir líka Gísli Súrsson, Grettir og Skarphéðinn; en þeir voru framúrskarandi atgervismenn og þróttugir; af þeim átti hann að læra, og bera sig karlmannlega; að hinu gat hann ekki gert þá, að hugsa um ógæfuna; píska sig með henni; hafa undarlega nautn af að pína sig með henni.

Þegar hann sagði mömmu sinni frá, hvað presturinn hafði reynst sér drengilega að skilnaði, brá roða fyrir í kinnunum á henni, sem snöggvast.

"Já, það var fallega gert af honum, og ég þekki hann ef til vill betur en þú; mig grunaði þetta --, hann hefur fyrri vikið góðu að okkur."

"Þú hefur aldrei nefnt það fyrri."

"O-nei, hann hefur oftar en einu sinni gefið okkur upp gjöldin; og ekkert tók hann, þegar hann fermdi þig."

"Hann hefur víst gefið mörgum fátækum gjöldin?"

"Sjálfsagt. Annars er mér ekki svo vel kunnugt um það."

Það sló í þögn í búrinu hjá þeim; og Geimundur var engu rórri í skapi, þó hann vissi, að klerkurinn hefði gefið þeim gjafir fyrri. -


10. kafli

Hestarnir röltu í hægðum sínum suður göturnar frá kaupstaðnum; það voru tíu áburðarhestar og tveir menn með; Gunnar og Geirmundur. Fosshjónin höfðu farið inn með kaupmanninum, þegar lestin lagði af stað. Þegar lestamennirnir höfðu lagað á hestunum í Áfangatorfu, náðu hjónin þeim. Brandur var æði mikið ölvaður, því kaupmaðurinn hafði gefið svo efnuðum viðskiptamanni nokkur staup að skilnaði, og rommflösku til nestis heim. Brandur hélt þeim veitti ekki af að hressa sig, lestamönnunum, eftir upplátninginn og bauð þeim óspart úr flöskunni; en hann vildi dreypa á sjálfur og gætti þess ekki, að rommið var áfengt og gjarnt á að stíga til höfuðsins; eftir æði spöl fór Brandi að deprast sýn og förlast skýrt tungutak, en var þó hestfær og ágætlega ánægður með lífið. Gunnar og Geimundur höfðu hresst sig dálítið; Geirmundur orðinn rauður í andliti og orðhvatur. Í þetta skipti álasaði Gróa ekki bónda sínum, þó hann væri fullur; hún virtist kunna vel lífi lestamannanna. Þau Geirmundur gátu talast við; horft hvort til annars, án þess að þurfa að óttast neitt; hún sá, að Geirmundur var allur á hennar valdi, að hún og engin önnur ríkti í huga hans; nú var hann bundinn. Svona frjáls, bæði með orð og tillit, höfðu þau aldrei verið; vegurinn var margfalt styttri en nokkru sinni áður; vornóttin björt og blíð. Lóan söng um lágnættið, og spóinn vall á þúfunum rétt við veginn; það voru nokkurs konar rekkjuljóð, sem hann söng; döggin silfraði viðinn og blómin og lagði þunga angan af. Yfir allt breiddi nóttin mjúka töfrablæju með glæstri geislarós norður við sjóinn; þar sem sólin rann glóandi eftir lognöldunni; sýndist ekki stærri en svo, að hægt væri að taka hana upp, væri maður hjá henni. Hestarnir lestuðu sig vel eftir veginum gripu töðutoppana af götubökkunum, um leið og þeir gengu fram hjá; gengu svo tyggjandi með klyfjarnar og báru sig þolinmóðlega í nætursvalanum. Rauður Geirmundar stiklaði léttfættur og fótslyngur eftir lestinni; blóðið sauð og hjartað sló hart í honum, sex vetra gömlum, óþolinmóðum og gáskafullum. Geirmundur hafði unun af hestinum, þó hann væri heillaður af vorlífinu og konunni, sem reið jafnhliða honum; nærvera hennar sveif meira á hann en vínið, sem var aðeins olía á eldinn; tillitið varð tíðara og lengra, orðin þýðari, málið mýkra. Brúnskjóni lippaði lággengur og sporviljugur, auðveldur og þýður; ruggaði Gróu í afbragðs samræmi við líðandi leið og ástarleiðsluna, sem hún leið í við hliðina á honum, sem bundinn var af henni, eins óstýrilátur og sterkur, og hann þó var. Gunnar kvað og Brandur með honum, supu á og buðu Geirmundi, hann dreypti á því og ekki meir, fann að blóðið mátti ekki æsast úr því, sem var; kvað svo með þeim eina eða tvær vísur, þá voru þeir vissir að halda áfram um stund; ef þeir svo þögnuðu, bað Geirmundur þá blessaða að halda áfram og skemmta; byrjaði fyrsta erindið af einhverjum hestavísum, og þegar það var búið sneri hann að Gróu og samræðunum við hana.

Hestarnir stöðvuðust í áfanganum; lestamennirnir tóku ofan klyfjarnar, beislin út úr áburðarhestunum og sprettu af reiðtygjunum; settust niður hjá klyfjunum, þar sem þær voru þéttastar, leystu upp nestið og tóku til snæðings; þau voru öll í góðu skapi og all-kát. Að því loknu var lagfært, til að hvílast um hríð; láta fara svo þægilega um sig, sem föng voru á. Fyrst sigraði svefninn Brand frá samræðunum, hann var elstur og ölvaðastur, og svo Gunnar; það var þungur þreytu- og vínsvefn, svo óhætt hefði mátt æpa í eyru þeirra, án þess þeir rumskuðust. En þau tvö, sem vöktu, létu sér ekki koma neitt þvílíkt í hug; unnu þeim mæta vel værðarinnar; töluðu hljóðlega; báðum var erfitt um andardráttinn, og hjartað sló hart og títt. Svanahópur kom norðan að og stefndi til Veiðivatns; þeir flugu í oddfylking og skiptust á um forystuna, kvökuðu við, en vængjaþyturinn fór súgandi gegnum loftið. Hestarnir dreifðu sér meðfram ánni og rifu í sig gróðurinn, hristu sig svo glamraði í beislisjárnunum og tóku aftur til að svipta grasinu af þúfunum. Stelkurinn flaug aftur og fram með rauðu, löngu fæturna lafandi og gall mjóróma; en hann gat engan gabbað til að elta sig, af allri þessari þyrpingu, hvernig sem hann flökti og herti á að gjalla, höggvandi rómnum. Grátittlingurinn skaust örsnöggt milli runnanna; honum stóð ótti af gestakomunni; rjúpan kúrði í miðjum rauðvíðisrunnanum, innan um mórauð, vetrarhrakin blöð og mosa, samlit þeim og hreyfingarlaus, nema augun, sem hún renndi eftir því, sem hún gat; naumast hún þyrði að draga andann, það var sú óttaleg hræðsla um hreiðrið og eggin; um að gera að sitja sem fastast og bæra ekki á sér, hvað sem yfir dyndi. Austurloftið varð rauðgullið fyrir bjarma upprennandi sólar; döggin glitraði á blómunum, og grasið varð silfurgrátt af vatnsmóðunni. Það sló skjálfandi óró og þrá yfir þau tvö, sem vöktu og horfðust í augu; með aftureldingunni kom knýjandi, starfandi lífið, og svefninn og munarvær vornóttin sló algleymi yfir elskendurna.

Geirmundur og Gróa sofnuðu ekki, það var nóg til að tala um; hinir tveir hrutu hvor í kapp við annan, og þetta hljóð gerði þau örugg með að vera tvö ein, að þau gætu talast við óhult og frjáls; aldrei, hvorki fyrr né síðar, lét þetta hljóð öðruvísi en illa í eyrum; en þessa morgunstund var þeim það alls ekki hvumleitt. Nú gafst Geirmundi færi að tala það, sem í brjósti bjó; hann túlkaði með eldheitum ákafa, að annaðhvort yrðu þau að herða huginn og brjótast gegnum allan farartálma, hafa það markmið að mega njótast á endanum, eða þá að slíta ástasambandið sundur; taka þvert fyrir, af fyllstu alvöru. Hann útskýrði það svo vel, sem honum var unnt, að miklu heiðarlegra væri að gera hjónaskilnað, en hitt, að læðast og svíkja nánustu tengdamenn; ganga götu falsara og þjófa. Gróa reyndi að loka munninum á honum með kossi, en það dugði ekki nema nokkur andartök, hún reyndi að töfra með föstum faðmlögum og glampandi augum; fann samt, að hún hafði ekki sama valdið og áður -, rétt eftir að svanirnir flugu suður hjá; þá reyndi hún að sýna, hvað mikil ógæfa það væri, að bæta synd á synd ofan, glæp yfir breyskleika; það, að hún færi að rífa sig burt frá manni sínum -, sem ævinlega hefði þó verið henni góður og í rauninni þótt vænt um hana; þó hún hefði aldrei getað elskað hann; það var óþolandi hneyksli; ekki gæti hún afborið að skilja við börnin - blessuð, litlu börnin sín. Og það setti að Gróu ákafan ekka og grát, þegar hún minntist barnanna. Geirmundur vafði hana að sér, bað hana innilegur og blíður, að fyrirgefa, ef hann hefði styggt hana, gert henni þungt í skapi. Ekkinn smákyrrðist og tárin þornuðu; Geirmundur fór aftur að tala sínu máli, og varð strax heitur fyrir því; tárin komu aftur fram í augu Gróu, og þegar hann sá það, fór hann líka að tala með minna afli; beygja dálítið stefnuna. Gróa sá, hvað dugði við hann; hún hugsaði sér að nota það vopn oftar. Geirmundur vann ekki annað með fortölum sínum, en að hún lofaði að hugsa eftir því, sem hann hafði túlkað og sjá hvort hún gæti samþykkt það; reyna þrekið og vita, hvað tíminn færði af úrræðum. Vonin hafði veikst hjá honum, en efinn og óttinn styrkst hjá henni.

Nú fannst Gróu kominn tími til að vekja þá félaga, það mundi komið undir dagmál.

"Ég lifi ekki, ef þú yfirgefur mig; mér verður það ómögulegt -, ég get ekki skilið við börnin. Guð hjálpi mér. Hvað ég á bágt."

"Og ég lifi ekki mannslífi, til lengdar, ef við göngum þessa götu; ég er svo órór, að ég má til með að drekkja sorginni í víni. Deyfa eldinn með því."

"Þú gerir það fyrir mig, að drekka ekki meira, en þú þolir - . Þú gerir það, þegar ég bið þig svo vel, sem ég get, elsku vinur." Hún lagði hendurnar um hálsinn á honum og kyssti hann löngum, föstum kossi.

"Ósköp sofið þið steinfast, það ætlar að verða ómögulegt að vekja ykkur." Gróa velti Brandi til í svefnrofunum og hristi hann, svo hann þó loksins glaðvaknaði. Gunnar svaf engu lausara, og Brandur var miklu lengur að koma honum á fætur, en Gróa var að vekja Geirmund.

Brandur hressti sig fljótlega á víninu, og Geirmundur var líka nokkuð sopadrjúgur, svo hinum varð að glotta við borðið, sem kom á flöskuna hjá honum. Svo ráku þeir Gunnar saman hestana, og allir tóku til að laga reiðingana og gyrða gjarðirnar. Geirmundur lét upp annars vegar, en Brandur og Gunnar á móti. Þegar eftir voru fjórir óklyfjaðir, segir Brandur:

"Þessa helvítis skömm megum við ekki láta spyrjast, að við látum tveir upp á móti einum. Farðu og teymdu saman reiðhestana, Gunnar, Gróa getur haldið í þá, og lestaðu svo hina á stað."

Þeir vörpuðu upp á hestana, síðast á Efra-Foss Hæring, sem hafði hundrað og þrjátíu pund í klyf, enda sagði Brandur, að sér færi nú að verða erfiðara, að snara upp þungu klyfjunum, en hefði verið, þegar hann var hálf-þrítugur. Geirmundur varð heldur fljótari að ná klakknum.

Þegar þeir voru komnir spölkorn suðureftir, var vínið búið að vekja þá Brand og Geirmund; Gunnar var daufastur. Lestaferðin gekk vel; hestarnir runnu svo vel á móti svalandi brúnagolunni, voru heimfúsir og sæmilega fullir eftir hvíldina í áfanganum. - Efst í efri dalbrekkunum mættu þeir lestinni frá Grund og stöldruðu við, til að hressa þá, sem að heiman komu, og svara því, hvernig verðlagið væri, hvað þeir væru vandir að ullinni, hver gæfi best fyrir hana og hvort nú mundi verða mikil ös. Á meðan riðu þær Grundar systur fram á það; Gróu virtist Geirmundur bregða litum, þegar þær komu, og Þuríður líta svo innilega til hans, eiginlega þakka honum fyrir rúsínurnar, sem hún Gróa þó veitti þeim; hún sagði, að ekki hjálpaði að hirða ekkert um lestina og reið suður göturnar. Geirmundur fór síðast, hann beið eftir flöskunni hjá Sveinbirni, en Rauður skilaði honum fyrstum fram til klyfjahestanna. Þeir Brandur voru búnir að láta upp á einn hestinn, sem hafði velt af sér, þegar hin komu. Geirmundur drakk á móti hinum báðum og var líka lestamaður á móti þeim báðum; honum var skapþungt, og vildi þó ekki láta á því bera; lét eins og hann væri hinn kátasti; eftir því, sem vínið sveif meira á hann, eftir því gleymdi hann meir öllu ógeðfelldu, lifði meir við líðandi stund, en umhugsun. En Gróa var döpur og svefnleg; hún leit angurblíðum, syrgjandi augum til Geirmundar, svo honum gekkst hugur við; fór að snúa máli sínu meir að henni, eins mikið og hann þorði, grunsins vegna. Þegar kom niður í dalinn, var allt komið í sama lag og um nóttina; Gunnar var líka vaknaður, kveðskapurinn byrjaður, og Gróa búin að taka fastatökum á Geirmundi, töfra hann algert á sitt vald. Brandur og Geirmundur komu kveðandi heim að Neðra- Fosstúninu, en meðan Geirmundur kvað með honum, horfði hann munaðaraugum á Gróu, sem reið samhliða.

Norðan við túnið kvaddist fólkið með kossi og þakkaði fyrir góða skemmtun; Geirmundur og Gróa kvöddust síðast.

"Kemurðu á morgun, eins og þú lofaðir?" hvíslaði hann.

"Já, góði; ég hef erindi;" hún hrökkti Skjóna upp götuna.

Það var höfuðverkur í Geirmundi, þegar hann vaknaði á sunnudagsmorguninn; sami glóandi teinninn, og einu sinni áður, stóð í gegnum hausinn á honum; hann hugsaði um ferðina; allt sem hann hafði sagt og gert gálauslega; iðraðist eftir sumu; einkum einu; það sló hálfköldum raka út um ennið á honum, þó honum væri brennandi heitt; hjartað barðist, honum var þungt um andardráttinn og óvanalega lágmæltur, það sem hann talaði. Hann vildi ekki lækna sig með víni, - aldrei smakka það framar -; bara Gróa kæmi nú ekki. Stefnan var voðaleg; hálf ljós grunur um, að hún mundi aldrei skilja hann, ekki vilja það; að hana skorti þrekið til þess, og að hann skorti líka þrótt, til að slíta ást þeirra sundur; mundi ekki hafa nógu fast taumhald á sjálfum sér, ekki þola sorg hennar, tárin og harmsfulla augnatillitið. Ó, hefði hann farið með þeim á Grund, þá hefði hann nú ekki setið í þessu eldbaði og kvöl --. Undarlega leit Þuríður til hans um leið og þau skildu. Var hún að vara hann við? Hafði hún grun? Það var engu minni harmur í dökku augunum, sem hún leit til hans, en öðrum augun, sem hann þekkti svo vel; engin glettni né galsi, en alvara og stilling; aldrei hafði hann tekið eftir því fyrri, og ekki heldur í bráðina þá; en á meðan Rauður hentist á stökki fram til lestarinnar, flaug það snöggvast í hugann; hvarf skyndilega fyrir öðru, sem hreif tilfinninguna með tilhjálp vínsins. Nú stóð þessi endurminning föstum fótum og krafðist sætis --. Hvað hann var fráleitur flagari; verri en allir aðrir -. Og Þuríður góð og saklaus -, hvít eins og dúfa. Höndin riðaði þar sem hann leitaði í kornpokanum eftir léreftsböggli. Bágt átti aumingja Gróa, að lenda í ástlausu hjónabandi -- og svo þetta allrahörmulegasta. Best af öllu væri að þau væru bæði dauð; dauð frá syndinni og sektinni. Hann sá í anda Brand og börnin þeirra standa við gröfina hennar og gráta höfugum saknaðartárum; það var eðlilegt fyrir hann og þau, að harma. Dauðinn hafði borið hana burt frá brestum og sekt, frá harmi og synd, yfir á land lifandi, sælla manna; þar stóð hún hvítklædd og alfrjáls.

En yfir honum grét bara móðir hans; Einari var ekki grátgjarnt - systkinin tárfelldu ofurlítið; hann hafði verið svo vondur; enginn gat sannarlega syrgt hann, nema móðir hans; og hennar tár voru beisk og brimsölt; sektin gerði þau beisk -. Sælt hefði verið, ef Þuríður hefði látið falla ein tvö tár að skilnaði, vinartár, felld af trega og meðaumkun, eins og góð systir hefði fellt þau. Með þær tvær sorgarperlur ætlaði hann að leggja út á hafið mikla; þau tár vildi hann flytja með sér yfir á ströndina hinum megin. - Geirmund var farið að dreyma yfir pokunum í skemmunni; þá var gengið um hlaðið, hann hrökk saman og roðnaði -, það var barið; Geimundur og Snjólaug komu jafnsnemma til dyranna; Gróa heilsaði henni með kossi; rétti honum höndina og þrýsti henni um leið.

"Þú hefur komist eins snemma úr rúminu og Mundi minn; hann er nú rétt kominn á flakk."

"Þeir hafa meira erfiði en við; þurfa að sjá um lestina ---. Ég er líka vel frísk eftir ferðina."

Gróa leit leiftrandi augum til hans, meðan hún talaði þessi orð; logheitan straum lagði eftir hverri taug; hann dreyrroðnaði. Konurnar gengu báðar inn í búrið; það skíðlogaði undir katlinum og meðan þær biðu eftir Þórunni, sem sá um hann og hitun á kaffinu, settust báðar á búrkistuna.

"Ég kom hérna með lítilræði, sem ég vona að þú þiggir af mér, fyrir góðan og gamlan vinskap."

Snjólaug tók við bögglinum; í honum voru átta álnir af hvítu lérefti og aðrar átta álnirnar af dökkleitu baðmullar lérefti, tvö pund af rúsínum og eitt pund af súkkulaði.

"Þakka þér kærlega fyrir -- ég skammast mín að taka við gjöfum af þér, -- aldrei get ég nú borgað þér það með öðru en hlýju hjartaþeli og vináttu;" Snjólaug kyssti Gróu löngum vinarkossi.

"Þú lætur ekki á þessu bera við neinn mann; og lofar mér að hafa ánægjuna af að miðla af því, sem mér hefur verið veitt í ríkulegri mæli en þér. Ég veit, hvað það er að eiga lítið, og hvað það er þungt --, mér er gleði að því, að geta hjálpað vinkonum mínum um lítilræði, og eins og þú veist, tel ég enga fyrr en þig, nágranna konu mína, sem á margt þarflegt hefur bent mér."

"Ástar þakkir fyrir -, o-jæja, það verða fáir vinir þess snauða; og eitt get ég, og það er að meta það sem mér er gefið af góðu hjarta --. Auðvitað eignast ég ekki mikið úr kaupstað; en þó er það stór munur, síðan Mundi minn komst upp; hann er mér svo góður og nákvæmur ---. Góða, þú leitar ekki til annars en mín, ef þú héldir ég gæti orðið þér að nokkru liði --; en það er líklegast, að aldrei komi til þess."

"Komið getur það nú fyrir; og mér finnst, að þegar við erum svona hálfgert út úr sveit settar, ætti líka að vera sem allra best vinátta milli bæjanna."

"Víst ætti það svo að vera; enda held ég líka að það sé; og því betur, sem við kynnumst meir."

Gróa var ánægð í sæti sínu á búrkistunni, og þó hún renndi augunum til dyranna í hvert sinn, sem um var gengið, var það ekki af þeirri ástæðu, að henni líkaði ekki mæta vel við gömlu konuna við hlið sér.

Þórunn kom með ketilinn; Snjólaug tók við að hagræða áhöldunum og hella á bollana.

"Biddu hann Munda að skreppa hérna inn og bæta kaffið, ef hann á eitthvað til þess."

Geirmundur kom með rommflösku og hellti í bollana þeirra fjögurra. Kaffið var ósvikið og lummurnar lostætar; Gróa kom einmitt í kaupstaðarkaffið á Neðra-Fossi. Það var líkast og teininum væri kippt burt úr höfði Geirmundar eftir þennan bolla; kaffið og vínið vakti æskufjörið; grafirnar og dauðinn hurfu út í blámann. Einar gamli og börnin komu, þau fengu hálfa bollana af kaffi og lummur og rúsínur með, og þótti munntamt góðgætið. Geirmundur hellti í bolla föður síns úr flöskunni og bauð honum að súpa á henni á eftir; gamli Einar lifnaði allur við hressinguna og augna tillit hans lýsti því, að honum þætti vænt um Geirmund og virtist hann vera líklegur til þroska og frama.

Smám saman fór fólkið að tínast burt úr búrinu; loks voru þau Gróa og Geirmundur tvö eftir.

"Góði; gerðu eina bón mína."

"Ef ég get."

"Þú getur það, og lofar að gera það."

"Já."

"Þiggðu af mér þennan klút, mér þykir svo vænt um að þú gerir það."

Það var einn af dýrustu og fallegustu hálsklútunum, sem fengust í kaupstaðnum. Geirmundur dreyrroðnaði.

"Umfram alla muni gerðu ekki þetta. Góða Gróa, gerðu það ekki aftur; ég skammast mín að þiggja gjafir."

"Og líka af séra Jósteini?"

"Ég hugsa til að borga það seinna."

"Já, það getur nú verið --; en ef þú tryðir því, hvað mér þætti vænt um að vita, að það, sem þú hefur um hálsinn, sé frá mér og vissir, hvað ég elska þig, þá hefðirðu ekki orð um það."

Tárin færðust í augun á Gróu. Geirmundur hafði aðeins tíma til að kyssa hana fyrir klútinn, eins langur og kossinn varð, áður en móðir hans kom aftur.

Gróa tafði lengi; gaf Þórunni fallegt léreft í nátttreyju; en eintal áttu þau Geirmundur ekki annað en þetta. Rétt þau gátu kvaðst í skemmunni, um leið og hún fór.

Geirmundur reið út að Svartholti um kvöldið og var þá búinn úr flöskunni. Rauður fékk að hlaupa úr sér mesta gáskann suður Teigseyrarnar aftur; allar á þanstökki og upphvatning í ofanálag; eins og það þyrfti við hann, sem var nógu óbilgjarn og harðsóttur áður; það dundi í eyrunum; götuleirinn hentist harður og þéttur úr hófunum, langt aftur frá honum. Rauður vildi líka taka brekkuna, en þá stillti Geirmundur, fór af baki og gekk upp brekkuna. Klárinn hljóp meðfram honum, hvessti augun og beit mélin, en froðan vall um stengurnar og datt svo í stykkjum niður á götubakkana, á Geirmund og sumt á brjóstin á honum sjálfum. Hann barði taglinu svo lykkjan varð harðflókin; teygði höfuðið niður að jörð og rumdi úr sér frýsstrokunni; rétti hausinn snöggt upp, sperrti eyrun og krafsaði mölina og grasrótina; hneggjaði hvellróma og hrynjandi svo ómaði í árgljúfrinu. Geirmundur snaraðist á bak á brekkubrúninni og reið hægt það sem eftir var; tilfinningin um, að hafa riðið of hart og óvægið, var vöknuð.


11. kafli

Sumarið leið og veturinn gekk í garð. Gróa varð æ vinsælli og veitulli við hjúin; en eftir því, sem hún náði meiri hylli, eftir því gáfu menn minni gaum að Brandi. Þegar hann ekki beitti harðræði fór fólkið sér hægt og hægt að verða við tilmælum hans. En af því Brandur gekk fast og stöðugt að öllum verknaði sjálfur, þá gengu öll útistörf sæmilega; við hitt gat hann ekki ráðið, að innanhússstörfin unnust tómlega; frjálsræðið óx; Gróa var ekki hörð að knýja menn til vinnunnar. Brandur var farinn að finna til þess, að þó konan að yfirvarpinu væri oftast glaðleg við hann, þá var þar tómleiki á bak við, skortur á alúð og innilegri blíðu; bara þægilegt viðmót. Ef þeim varð andurorða - og það bar ekki svo sjaldan við -, þá komu orðin heit og sár, þá fylgdi hugur máli; geigaði engin ör, sem hún skaut; henni lá allt á hraðbergi, sem gat snert hjarta hans sárast; þá var hún nógu heit, einkum ef þau voru tvö ein saman. Það voru börnin, sem glöddu hann, þegar hann kom frá útistörfunum; þau voru hraust og fjörug, en stundum nokkuð ærslamikil við hann, þreyttan og syfjaðan. Tómleiki fór að leggjast í brjóst Brandi í hvert skipti, sem hann hugsaði um hjónaástina; honum virtist, sem ósýnilegur máttur bægði sér frá yl og lífi, út á hjarn og frostnæðing, frá sælunni, til kulda og leiðinda. Slíkar hugsanir lágu í huga Brandi, en svo óljósar, að hann gat ekki rakið hugsanaferilinn né verið viss um upphafleg rök og rót að þeim. Hann varð feginn, ef einhver gestur kom, sem gerði breyting á heimilislífinu, og ósýnilegu fargi, er það lagði á hann. Enginn maður varpaði eins miklum gleðiblæ yfir heimilið og Geirmundur, sem ætíð var fjörugur og kátur, hafði sífellt eitthvað til að gera gaman að; en það var undarlegt; Geirmundur var honum ekki jafn fylgisamur ug verið hafði; skrafhreifur og þægilegur, en kom lítið í fjárhúsin með honum og talaði sjaldan um féð við hann. Það var líkast, að hitt fólkið væri búið að leiða Geirmund frá honum og leiða hann í glauminn og vinnuleysið með sér. Geirmundur var lang viðkunnanlegastur, ef Brandur gat fengið hann til að spila við sig, eða þau hjónin; þeim þótti báðum gaman að fjörugum spilamanni.

Sá fyrsti maður, sem hafði grun um "samdrátt" þeirra Geirmundar og Gróu, var Sigríður vinnukona; hún varð glöggsýnni en aðrir, af því afbrýðin hvessti sjón hennar og vakti eftirtektina. Þó Geirmundur hefði ekki gefið henni neina átyllu til vona, með öðru, en sama glensi og gáska, og hann sýndi hinum stúlkunum, hafði Sigríður tekið "falspeninga" hans fyrir rauða gull; svo þegar hún sá missýni sitt, var þráin vöknuð, og henni samfara gremjan yfir því, að tapa, vinna ekkert á. Hún sat um hann með augunum; hverjum hinna stúlknanna hann "gæfi hýrt auga", fyrst árangurslaust, en svo datt henni eitt kvöld við spil í hug um Gróu. Hún þóttist finna sporið, og hún var sannarlega iðin og þrautgóð að rýna eftir; fór hægt og gætilega, læddist og leyndist, hleraði og gægðist, hvenær sem hún sá sér færi. Þau grunuðu "Siggu" síður en aðra, hún fékk ekki orð fyrir að vera skarpvitur né framkvæmdarmikil. Um sumarið var hún fullviss, og snemma um haustið fór hún að segja vinkonum sínum frá "óstandinu og svívirðingunni" á Fossi; hún sparaði ekki svarta litinn, úr því hún var auðugust af honum. Fyrst snerist sveimurinn milli griðkvennanna, svo til vinnumannanna; einhverri þeirra varð að trúa einum þeirra fyrir þessu leyndarmáli; svo valt það ofan brekkuna og út og suður allan dalinn, smaug inn á þennan bæinn og litlu seinna hinn. Fyrir jól hafði þessi gestur gert vart við sig á flestum bæjum í Breiðárdal; gekk milli karla og kvenna, en var þó sérstaklega kvenelskur og búrgöngull; óx og dafnaði á ferðalaginu; fékk hár og hala; hafði besta viðgang af því að ganga milli góðbúanna og vera kjassaður af svo mörgum. Auðvitað vissu Brandur eða Gróa né Neðra-Foss-fólkið ekkert; engan fýsti að fræða það á fréttunum.


12. kafli

Einar gamli lagðist í lungnabólgu, þegar þrjár vikur voru af vetri; það dugðu ekki meðulin frá "hómópatanum" og engin umönnun né aðhjúkrun. Maðurinn var slitinn og heilsan biluð seinustu árin. Að draga og bera á sjálfum sér í fannfergi og illviðrum vill koma við flesta, enda þá líka, sem eru saman reknir og "mestu meinleysismenn". Á áttunda degi andaðist Einar; Snjólaug bar missi sinn vel og stillilega; harmur barnanna var auðsærri, einkum þeirra yngstu; Geirmundur var dapur og fálátur, svo móður hans þótti það næstum kynlegt, eins og þeir feðgar höfðu þó verið óskaplíkir. Séra Jósteinn hafði "þjónustað" Einar og látið í ljós við Snjólaugu, að bóndi hennar mundi naumast lifa þessa veiki af; klerkurinn gerði það með stillilegum hugsvölunarorðum, og þau orð hafa ef til vill veitt ekkjunni þrek og þollyndi til að bera harm sinn, svo vel og hún gerði. Presturinn hafði talað einslega við Snjólaugu um þetta, þau höfðu ekki hjarta til að angra börnin.

Það var ekki mannmargt við jarðarför Einars gamla; þá dagana gengu hríðardembur og gerði þunga færð; svo var Einar hvorki mannvirðingarmaður né efnaður; en þó þau væru fátæk, hjónin, vildi ekkjan samt, að jarðarförin væri "sómasamleg". Hún vildi ekki gera þá minnkun, að manni sínum væri holað í jörðina eins og umkomulausum niðursetning, eða aumingja, þess vegna hafði líka verið náð úr kaupstað kaffi og sykri og víni. Gróa hafði búið til mest af brauðinu; yfir höfuð verið sérlega hluttekningarsöm við ekkjuna í raunum sínum. Sigga vinnukona glotti kímilega til fólksins og hafði orð á því, hvað Gróu færist fallega við það á Neðra-Fossi; þeir kunnugu depluðu augunum, eða drógu annað aftur og glottu með hálfum munninum; vissu vel, hvað Sigga fór, og geðjaðist ekkert illa að því. Gróu grunaði ekkert, tók ekki eftir hvískrinu að baki sér. Geirmundi var sendiferðin í kaupstaðinn á móti skapi, en fékk sig ekki til að brjóta ráð móður sinnar á bak aftur. Hann vildi að jarðarförin hefði farið fram sem kyrrast, eins og líf föður hans hafði verið; að presti og líkmönnum yrði borgað strax, en enginn dropi af víni verið keyptur. Þorlákur í Múla lánaði Geirmundi peninga til að borga klerki og grafarmönnum; en fyrir hinum útvegunum stóð ekkjan sjálf með aðstoð hjónanna á Efra-Fossi.

Það varð nokkuð seint fyrir að koma líksöngnum á; fyrst hafði þungt færi og logndrífa aftrað mönnum og svo varð tafsamt að drekka kaffið og úr staupunum; því það var höfð föst regla á, hverjir fyrst drukku og hverjir síðast; þó fátækir ættu í hlut, var samt ekkert gert af handahófi og án mannvirðinga, það var haft alveg eins og það hefði verið presturinn sjálfur eða auðugi meðhjálparinn, sem verið var að fylgja til síðustu hvíldar.

Þegar líkið var borið út úr kirkjunni, máttu söngmennirnir syngja við ljós; þeir stóðu við glugga á suðurhlið kórsins og ljósglampa lagði út yfir gröfina, sem var rétt sunnan við. Fólkið gekk hægt og hljótt eftir kistunni, norður fyrir kirkjuna, austur fyrir og svo að gröfinni. Líkmennirnir drógu reipi í hankana og létu kistuna síga niður, drógu svo upp reipin; presturinn kastaði þremur moldarrekum á kistuna og mælti fram orðin, sem skildust og heyrðust svo sérlega glöggt, þó þau væru ekki töluð hátt. Menn röðuðu sér kringum gröfina, þeir nánustu næst og allir karlmennirnir berhöfðaðir. Moldarrekurnar skullu á kistunni og skarkið af því lét dapurlega og hljómdimmt í eyrum þeirra, sem stóðu á grafarbakkanum. Ljósbjarminn skein fölur og daufur yfir allt saman; náttmyrkrið svart og svipþungt umhverfis. Söngurinn innan úr kirkjunni rauf þögnina; snjórinn datt úr hálofti í stórum, hráslagaköldum flygsum, ein eftir aðra, niður á mannahöfuð og hendur og fætur, á bera skalla öldunganna og föt fólksins; ein flygsan eftir aðra, jafnt og stöðugt; það marraði í mjöllinni, ef einhver sté fæti til. Menn horfðu ofan í gröfina, þar sem moldin kom hærra og hærra, nú hærra við þennan barminn, nú við hinn, eftir bví sem mokaðist misjafnt til. Geirmundur stóð við hægri hlið móður sinnar og horfði niður; hann grét ekki, en andardrátturinn var þungur og erfiður; brjóstið gekk seint og mikið til; það var hjartað, sem grét, þó augun væru þurr. Þegar hann var lítill, og faðir hans kom snjóugur, þreyttur og þögull með baggann sinn, kyssti öll börnin sín; börnin, sem hann bar og ók á sjálfum sér fyrir í kafaldi og kyngifæri; hvað hann var innilegur sá koss og augun mild, sem faðir hans leit til hans. Oft hafði Geirmundur borið hann ráðum, eftir að hann óx upp; ekki verið honum hlýr né alúðlegur - enginn hafði verið honum sannarlega hlýr; það var seint séð nú. Hann mundi vel eftir föður sínum, þegar of mikið var heimtað; heimtað meira en hann gat dregið; brýrnar sigu hægt og þungt, hnefinn krepptist og andlitið varð dreyrrautt; svo stóð hann á fætur, fór að engu ótt, og gekk þegjandi burtu. Þetta bar sjaldnar við seinni árin; en frá bernsku var honum þessi sýn hugföst. Bara hann gæti nú lagt hendurnar einu sinni um hálsinn á honum og sagt: "Ég skil þig, elsku pabbi, þó þú segir ekkert." Hann - -, svona hafði faðir hans litið til hans, rauður, þungbrýnn og þegjandi, gengið burtu með kreppta hnefa; ef hann hefði vitað ... hvað voru orð hjá því, heimskuleg bræðiorð. Geirmundi fannst brjóstið þrengja að hjartanu, að hann ekki gæti náð andanum. Slíta allt sundur - -, eins og horfði --, tápleysi og skilningsleysi annars vegar, óstjórn og þróttleysi hins vegar. Hér, við gröfina ---, hann lofaði við minningu föður síns og við gröf hans, að slíta sig frá því, sem var dauðadæmt, engan lífsþrótt hafði, sem dæmdi sig sjálft til dauða og grafar. Það var lögð mjúklega hönd á öxlina á Geirmundi, honum varð hverft við og náfölnaði -; var það Gróa? Guð forði henni frá... Það var Þuríður, sem færði sig nær gröfinni og Marja við hlið hennar. Höndin lá örlítið kyrr, - þröngin var mikil -. Friður og ró, líkn og hugsvölun færðist yfir sál og líkama Geirmundar, eins og hún hefði með saklausri vinarhendi dregið af honum synd og sekt. Svo ung og saklaus, fjarri allri hugsun um brot og bresti. Gröfin var fullger. Menn gerðu bæn sína, og Geirmundur bað um eilífa sælu fyrir föður sinn, styrk og frið fyrir sig og alla þá, sem í nauðir rata. Bað fyrir Gróu, að hún fengi fyrirgefning og þolgæði; að öllum raunum yrði bægt frá Þuríði, að hún alla ævina mætti vera jafn saklaus og góð. Hann bað heitt og innilega með allri trú æskumannsins, sem ekki þekkir nokkurn efa um algæsku og almátt Guðs; með allri þeirri brennandi þrá, sem knúði hjarta hans, til að bæta misgerðirnar og komast á veg sakleysis og friðar, Geirmundi létti í skapi við bænina, hann vonaði eftir betra þreki og þollyndi; eftir bænheyrslu og harmalétti frá Drottni.

Gróa hafði tekið eftir því, þegar Þuríður lagði höndina á öxlina Geirmundar; sá hann líta við og að bæði stóðu saman við gröfina og bændu sig. Hún fór ekki dult með tilfinningar sínar, þessi stelpa. Hvað hún var fröm og frekjuleg; bara hún væri komin þarna niður í gröfina til hans Einars, í kistuna hjá honum --; ekki var fyrir fegurðinni að gangast, þó hún væri prestsdóttir. Henni skyldi samt ekki verða kápan úr því klæðinu, hvernig sem hún snerist og tildraði sér fram. - Gróa las bænir sínar við gröfina, eins og aðrir; þurfti aðeins að bera hratt á, svo hún yrði þó jafnfljót og hitt fólkið. Bænin veitti henni engan frið; hugurinn var við annað bundinn.

Eftir að komið var úr kirkju, fór veður versnandi; gerði harðviðris hríð með frosti og myrkri. Séra Jósteinn aftók, að nokkur maður færi burtu í annað eins veður, og allir samþykktu það, nema Gróa; hún vildi hiklaust fara; sagði það mætti rata frameftir dalnum af kunnugum mönnum; Brandur og Jón í Svartholti kölluðu ófært að leggja út í náttmyrkur og stórhríð með kvenfólk í eftirdragi. Gróa varð að sitja kyrr, eins og allir aðrir. Það var sest að kaffidrykkju og vínið borið ósparlega fram; menn urðu fegnir að hressast og hita sér; að nokkrum tíma liðnum fór alvörusvipurinn að hverfa af karlmönnunum. Hreppstjórinn sat og þrasaði um útsvör við Brand og Jón í Svartholti og tvo aðra; sumir deildu um göngur; hvað þær hefðu komið misjafnlega við; þeir röktu feril ónytjunganna í öllum göngum um haustið og sló í hávaða og heitingar milli þeirra að lokum. Guðmundur á Mýri fór að kveða í einu horninu og fleiri með honum; svo voru sóttar Þórðar rímur, því á þeim höfðu kvæðamennirnir mestar mætur, og Guðmundur var þeim gagnkunnugur, enda lét honum best að kveða þær, sagði almannarómurinn. Séra Jósteinn talaði stundum við ekkjuna og börnin; vék sér að þeim, sem stóðu í útsvarsþrasinu eða gangnastappinu, var ekki hávær, en fylgdi þéttlega sínu máli; beygði mótstöðumennina og sannaði þeim, að útsvörin þeirra væru réttilega metin. Klerkurinn var töluvert góðglaður af víninu og langaði lítið til að hátta snemma þetta kvöld. Konurnar voru sumar í stofunni, sumar á faraldsfæti milli baðstofu og stofu, höfðu drjúgan áfanga í búrinu, þar sem kaffið var skenkt. Inni sat fólkið og spilaði, bæði "Vist" og "Alkort". Þangað kom Gróa og leit á spilin, en festi sig ekki við að spila sjálf; henni var tíðförult inn og fram, líkt og á hana stríddi eirðarleysi og óþol. Geirmundur sat fyrst frammi í stofu hjá móður sinni og systkinum; þau voru hæg og hljóð, og geðjaðist illa að hávaðanum og þrasinu. En Snjólaug gamla þurfti nákvæmlega að gæta eftir með veitingarnar; henni var ekki til setunnar boðið. Þegar tekið var til að kveða Þórðar rímur, gekk Geirmundur inn með Sveinbirni; þeir settust inn í hjónahúsið og litlu seinna kom Þuríður inn með systur hans. Sveinbjörn fýsti fram í stofuna aftur; en Geirmundur kunni best við kyrrðina þar inni. Hann sat á stól við framhlið hússins; á borðinu logaði á lampa og þar sat Þuríður við borðsendann, milli þess og rúms foreldranna, hún blaðaði í bók. Geirmundi var starsýnt á hana, þar sem hann sat þögull og hallaði sér að þilinu. Þuríður var þreklega vaxin og heldur í hærra lagi, ljósjörp á hár og hærð kvenna best; ekki yfirlitsbjört; kringluleit og holdug nokkuð; brúnabeinin mikil og svipurinn einarðlegur; ennið ekki hátt, en breitt og jafnar hárræturnar; og nefið fremur digurt og hafið upp að framan; ekki munnfríð og lá hátt tanngarðurinn; varirnar þykkar nokkuð, rauðar og sléttar; rétttennt, og tennurnar mjallhvítar, fremur stórar; gráeyg, stóreyg og fasteyg. Það var ekki fegurðin, sem gerði Geirmundi tíðlitið yfir um, það var sakleysið og gæðin, sem hann mat mest, sem honum var hugljúfast.
