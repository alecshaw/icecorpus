1.
kafli - Milli kauptíðanna
Það var dauflegt í búðinni hjá Þorgeiri Ólafssyni, eða réttara sagt í búð Peter Jespersens Efterfölger, búð gömlu, dönsku fastaverzlunarinnar á Vogabúðum.
Engin lifandi sál hafði komið inn í búðina allan seinni hluta dagsins.
Verzlunarstjórinn sat aleinn og steinþegjandi yfir reikningum sínum og höfuðbókum inni í skrifstofunni, sem var innar af búðinni; en bókarinn hafði farið hóstandi og blótandi heim til sín.
Hann var orðinn værugjarn, karlhrófið, og var ekki við skáborðið sitt í búðinni nema stund úr deginum - ef hann þá annars kom nokkurn tíma allan daginn.
En þegar hann var þar, var hann stöðugt hóstandi og blótandi til skiftis, eða hvorttveggja í einu, eftir því, hve mikið honum lá á.
Hann blótaði bæði í illu og góðu, ýmist búðarsveinunum eða viðskiftamönnunum; stundum öllu milli himins og jarðar.
Og æfinlega, þegar hann blótaði, fékk hann hóstahviðu; því meiri, sem hann kvað ósleitilegar að.
Hann var orðinn geðvondur og rétt að kalla kominn í rúmið.
Eftir 40 ára dygga þjónustu við verzlunina var hann nú orðin hrein og bein plága bæði fyrir verzlunarmennina, verzlunarstjórann og viðskiftamennina.
Enda átti hann auðsjáanlega lítið eftir annað en hósta upp úr sér síðustu golunni.
- Bezt er því, að hann sé úr sögunni.
Veðrið var dæmalaust indælt þennan dag, logn og blíðviðri með daufu sólskini, og höfnin spegilslétt.
Fram undan ytri kaupstaðnum lá gufuskip, sem verið var að afferma.
Þar úti var ys og annríki, áraglam, skrölt í járnkeðjum og eimvindum og hvæs í eimpípum, hróp og köll.
Þar var líf í tuskunum.
Skipið var farið að léttast og orðið hátt á sjónum að framan, svo breiður bekkur af rauðum botninum speglaði sig í vatninu.
Inni í innri kaupstaðnum var eitthvað dálítið daufara.
Þar sást varla nokkur lifandi hræða á ferli.
Alt líf var þar sem fallið í rot.
Það mátti því heita lífgandi tilbrigði, ef út úr einhverju húsinu sást koma vinnukona með skólpfötu, til að hella úr henni, eða ef einhver kerlingin í torfkotunum, sem nóg var af í kaupstaðnum, rak sótugan hausinn út úr dyrunum og hrópaði á krakkana.
Það hleypti því óneitanlega miklu lífi í þessa steingervings-kaupstaðarkyrð, þegar gamli bókarinn - sem er úr sögunni - var að staulast heim til sín, hóstandi, svo undir tók í húsunum, og blótandi í hálfum hljóðum.
Þar var þó líf, þótt ekki væri það burðugt.
Nærri má geta, hvernig þeim hafi liðið, þessum tveimur ungmennum, sem áttu að gæta búðarinnar og afgreiða þar, ef á því hefði þurft að halda.
Að þurfa, í slíku blessuðu veðri, að kúldast inni í búð, þar sem ekkert var að gera og enginn kom! Hamingjan góða, - það var auma lífið.
Meðan bókarinn - sem er úr sögunni - var í búðinni, var vistin þar þessum tveimur unglingum því nær óþolandi.
Þá gengu aldrei af þeim illyrðin.
Og þó ekkert væri að gera, reyndi hann að finna upp eitthvað handa þeim, þótt ekki væri nema til að stríða þeim með því.
Því betra, sem það var óþrifalegra verk og ataði þá meira út.
Í þetta skifti lét hann þá vega sundur hellulit og fleiri liti, svo það væri til í smábréfum, ef einhver vildi kaupa það, og gladdi sig innilega yfir því að sjá þá alla lituga um hendurnar og vita þá klína sig á litnum.
Það var þeim mátulegt, bannsettum slæpingunum, sem ekkert nentu að gera!
En þegar bókarinn var farinn, var sundurvigt litarefnanna lokið.
Og búðarsveinarnir sárbölvuðu bókaranum, meðan þeir voru að hreinsa af sér litinn.
Nú hefði verið alveg óhætt fyrir þá að loka búðinni, því engar minstu líkur voru til, að nokkur manneskja viltist þangað inn eftir þetta, ekki einu sinni til að slæpast þar.
En hvað skyldi "sá gamli" segja, ef þeir styngju upp á öðru eins!
Nei - þarna urðu þeir að hanga hver yfir öðrum, leiðir og iðjulausir, þar til hinn venjulegi tími væri kominn til að láta hlerana fyrir gluggana og loka útidyrunum á búðinni.
Og þeir máttu ekki einu sinni skvetta sér neitt upp - takast á.
Þeir máttu engan hávaða gera.
Því þótt bókarinn væri farinn, þá var "sá gamli" þarna inni.
Slíkri athugasemd fylgdi jafnan aðvarandi augnabending til skrifstofuhurðarinnar.
Þeir gerðu því ekkert - nema slánuðust fram og aftur um búðina, eða lögðust "fram á lappir sínar" á búðarborðið og horfðu út um opnar búðardyrnar á gufuskipið frammi á höfninni og það, sem gerðist í kringum það.
Þangað til þeir fóru báðir að geispa.
En einmitt geispinn vakti þá.
Og þegar sá eldri og stærri geispaði sem allra mest, fékk sá yngri og minni óviðráðanlega löngun til að skjóta upp í hann korktappa.
"Ertu svo djarfur -!" sagði sá eldri og skyrpti út úr sér korktappanum.
"Heyrðu, góði", sagði sá minni.
"Ég var aðeins að minna þig á að halda hendinni fyrir munninn, þegar þú geispar".
Hann bjóst þó við, að málsbótin mundi lítið stoða.
Hann flýði því út í horn, en hafði hendur á lofti til varnar sér.
Þess þurfti líka við, því sá stærri leitaði eftir.
Svo hófst glíman.
Nú gleymdu þeir alveg "þeim gamla" inni í skrifstofunni.
Sá yngri náði undirtökunum í góðri hryggspennu og gekk vel fram, þótt hinn væri lengri og dálítið sterkari.
Barst leikurinn víða um búðina með talsverðu harki, og raskaðist margt lauslegt, sem fyrir varð.
Eftir nokkrar sviftingar komu þeir að búðarborðinu.
Bjóst þá sá eldri til að brjóta hinn á bak aftur við borðbrúnina.
En sá litli var mjúkur eins og fjöður; vatt hann sér undan með lagni, án þess að gefast upp.
Á borðbrúninni varð leikurinn harðastur.
Þar átti að skríða til skarar.
Þá vildi þeim það óhapp til, að 50 punda lóð, sem stóð á borðinu, varð fyrir vel úti látnu olnbogaskoti, svo það veltist fram af borðinu - og ofan í fullan kassa af lampaglösum, sem stóð opinn þar rétt innan við borðið.
Búðarsveinunum brá mjög við þetta óhapp.
Og þótt leitt væri að hætta glímunni fyr en fullreynt væri, komu þeir sér orðalaust saman um það.
Svo var nú komið fyrir þeim báðum, að þeim lá mest á því í bráðina að laga á sér fötin.
Þau fóru illa eftir tuskið.
Meðan þeir voru að því, svipuðust þeir um hálfvandræðalega og sáu þá, sér til mikillar skelfingar, að verzlunarstjórinn stóð í hálfopnum skrifstofudyrunum.
"Hvað gengur á?" spurði hann nokkuð byrstur.
"Það var ekkert", hraut fram úr þeim báðum í einu, án þess þeir hefðu nokkuð hugsað svarið.
Svo lutu þeir niður að lampaglasakassanum til að sjá, hvað að væri orðið.
Lóðið hafði leitað botnsins.
Þar var alt eintóm rúst, ekki eitt einasta glas var heilt.
Búðarsveinarnir voru kafrjóðir í framan og ekki upplitsdjarfir.
Þeir gátu því nærri, hvað á eftir mundi koma.
Þorgeir verzlunarstjóri var myrkur á svipinn.
Það hafði legið djöfullega á honum um daginn.
Þetta varð naumast til að bæta honum í skapi.
- En hver hafði sett þennan endemis lampaglasakassa frá sér þarna - og það um mitt sumarið, þegar fáir höfðu mikið með lampaglös að gera? Það var þeim óskiljanlegt.
Bókarinn hlaut að hafa gert það í einhverju óráði - eða þá verzlunarstjórinn sjálfur.
"Þungu lóðin eiga ekki að standa uppi á borðinu", sagði Þorgeir með mestu hægð.
Búðarsveinarnir litu upp alveg forviða.
Þeir höfðu búist við öðru og meira en þessu.
En Þorgeiri var þyngra í skapi þessa dagana en svo, að hann gæti verið að gera rellu út af fáeinum lampaglösum.
Þó er ekki ólíklegt, að hann hefði sagt eitthvað meira en þetta, hefði ekki maður komið í búðardyrnar rétt í þessu.
Þorgeir verzlunarstjóri var tæplega meðalmaður á hæð og svaraði sér vel.
Hann var fölleitur og skarpleitur, hafði verið fríður sýnum á yngri árum, og bar andlitið enn þess vott.
Hann hafði þunt alskegg, sem hafði verið dökkjarpt og nú var orðið nokkuð hæruskotið.
Klauf það sig lítið eitt undir miðri hökunni, en uppi á vöngunum var það naumast annað en hýjungur.
Hann var orðinn sköllóttur framan í höfðinu, en hárið í kring var hrokkið og farið að grána.
Andlitið var harðlegt, en þó þreytulegt.
Hrukkurnar voru djúpar, en ekki margar, hörundið móleitt og veðurbitið.
Augun lágu innarlega undir dökkum brúnum.
Þau voru lítil, grá og harðleg, og tillitið hvast.
Nefið var beint og nokkuð hátt, kinnbeinin farin að standa örlítið út og markaði greinilega fyrir augnatóftunum að neðanverðu.
Varirnar voru þunnar, lágu fast saman og sáust vel í gegnum skeggið.
Drættirnir kringum munninn voru djúpir og skarpir.
Allur bar svipurinn vott um kjark og sterkan vilja; en nú á síðari árum brá þar oft fyrir þunga og þreytu, sem aldrei hafði sézt þar áður.
En jafnframt virtist Þorgeir æ betur og betur fá vald yfir svipbreytingum sínum.
Honum hafði jafnvel tekist að temja svo andlitsdrættina, að þeim brá hvergi við geðbrigði hans og gátu enda stundum sýnt alt annað hugarástand en það, sem inni fyrir ríkti.
Þorgeir var orðinn dulari í skapi en áður að sögn þeirra, sem lengi höfðu þekt hann.
Nú var erfitt að sjá það á honum, hvort honum líkaði betur eða ver.
Eitt var þó það í ásýnd Þorgeirs, sem hann átti erfitt með að temja.
Það var æð, sem hlykkjaði sig úti undir skinninu á hægra gagnauganu.
Þegar hann var í hversdagsskapi, bar lítið á henni; en henni var gjarnt að ýfast, þegar hann skifti skapi, jafnvel þótt hinar andlitsæðarnar létu lítið á sér bæra.
En þeir voru fáir, sem tekið höfðu eftir þessu einkenni, og tókst því Þorgeiri að dylja skap sitt fyrir flestum, ef hann vildi það við hafa.
Þegar Þorgeir var að ritstörfum, hafði hann að jafnaði gullspangagleraugu, sem hann þó annars gekk ekki með.
Þessi gleraugu rugluðu svip hans.
Var líkast því, sem hann bæri hálfgagnsæja grímu fyrir nokkrum hluta andlitsins, þegar hann hafði þau.
Svipurinn varð þá nokkuð annar og Þorgeir sýndist mýkri og vingjarnlegri.
Þorgeir þekti sjálfur þessa gagnsemi gleraugna sinna og færði sér hana í nyt.
Hann tók þau því af sér eða setti þau upp eftir því, sem honum þótti við þurfa.
En væri um eitthvað alvarlegt að ræða, þar sem Þorgeir þurfti að beita sér, brást það ekki, að hann lagði frá sér gleraugun og horfði á þann, sem hann átti við, með berum augum.
Og þeim atburðum fór fjölgandi nú síðari árin.
-
Þorgeir hafði verið í illu skapi þennan dag allan, og þegar hann opnaði skrifstofudyrnar og leit fram í búðina, var hann svo skuggalegur ásýndum, að sveinunum hefði ekki komið það á óvart, þótt hann hefði rekið þá úr vistinni.
Þeir skildu því ekkert í þessari stillingu, fyr en eftir á.
Maðurinn, sem kom inn í búðina í þessum svifum, var sjálfur hreppstjórinn, Sigurður Sveinsson í Vogabúðum, sjálfseignarbóndi og eigandi að lóðinni undir öllum kaupstaðarhúsunum, faðir bræðranna, sem verzluðu þar úti frá, einn af aðalmönnum Kaupfélagsins og máttarstoðum sveitarinnar, póstafgreiðslumaður, sýslunefndarmaður, beykir, smiður, og margt og margt fleira.
Sigurður var maður á efra aldri, en þó ekki ellin til baga ennþá; enda naut hann nú góðra daga og hlífði sér við þungri vinnu.
Hann rakaði skegg sitt á Kristjáns IX.
vísu og var nú farinn að hærast.
Hafði hann mist hárið furðu snemma; en til þess að breiða yfir þessi höfuðlýti hafði hann fengið hárkollu hjá frönskum skipstjóra og gekk jafnan með hana síðan.
Þessi hárkolla var gárungunum mikið og dýrmætt efni til kímni og fyndni, einkum vegna þess, að hún bar annan lit en hárið, sem fyrir var.
Þar að auki var hún ekki nógu stór til að hylja það, svo dálítill hárkragi stóð niður undan henni að aftan.
Þetta kom sér því ver, sem Sigurður var manna spéhræddastur.
Leit hann til þeirra illum augum, sem voru svo djarfir að brosa að hárkollunni hans; var enda vís til að leggja fæð á menn fyrir ekki meiri sakir.
Það leyndi sér ekki, að Sigurður hreppstjóri var í ágætu skapi, þegar hann kom inn í búðina, og þaðan af síður hitt, að hann var "góðglaður", eða "töluvert í honum", eins og það er líka kallað; enda lagði af honum sterkan vínþef.
Þegar hvorttveggja þetta fór saman, var Sigurður keskinn í orðum og ætíð tilbúinn í stælur, eða jafnvel hávaða.
Þorgeir verzlunarstjóri horfði á komumann gegnum gleraugun og þekti hann svo vel af langri viðkynningu, að hann sá þegar, hvernig á stóð fyrir honum.
Hann fór þá einnig nærri um, hvað hann mundi vilja.
"Góðan og blessaðan daginn!" sagði Sigurður með drýgindabrosi.
"Komið þér sælir, Sigurður minn!" svaraði Þorgeir með kuldalegri kurteisi og opnaði fyrir honum hlerann í búðarborðinu.
Nú litu búðarsveinarnir upp frá kassanum og sáu, að þeir voru ekki einir í búðinni með verzlunarstjóranum.
Þeir flýttu sér þó ekkert til móts við gestinn.
Auðvitað kom Sigurður í Vogabúðum ekki til að kaupa þar nokkurn hrærandi hlut.
Hann hafði ekkert keypt þar í búðinni síðustu þrjú árin.
"Ég kem nú sjálfur með bréfin yðar", sagði Sigurður, þegar hann var kominn inn fyrir búðarborðið, og rétti fáein bréf að verzlunarstjóranum.
"Það var ekki hægt að fá avo mikið sem krakka þarna úti frá; - allir í vinnu! En svo eigið þér eitt ábyrgðarbréf eftir; ég nenti ekki að bera með mér bókina".
"Alt of mikið ómak.
- En gerið þér svo vel", mælti Þorgeir þurlega og opnaði skrifstofudyrnar upp á gátt.
"Nú má ég ekkert tefja, því nú er annríki hjá okkur", sagði Sigurður, en fór þó með hægð inn í skrifstofuna.
Þorgeir fór á eftir, en lét dyrnar standa opnar.
Búðarsveinarnir urðu einir eftir frammi í búðinni, yfir kassanum með lampaglasarústinni.
Þeir gerðu sér mikið far um að komast eftir, hve mörg lampaglösin hefðu verið, ef til þess kæmi, að þeir ættu að borga þau.
En það voru litlar líkur til, að það mundi takast.
Svo smátt voru þau komin.
"Það var naumast, að karlfjandinn sótti að okkur!" nöldraði annar þeirra.
Hinn féllst á það.
Þó vildu þeir ekki láta það heyrast inn í skrifstofuna.
"Fáment og góðment hjá ykkur", mælti Sigurður með íbygnisglotti, um leið og hann leit gegnum opnar skrifstofudyrnar út í mannlausa búðina.
Sveinarnir sáust ekki innan úr skrifstofunni, svo búðin var meira en tómleg.
"Já, í bili", umlaði Þorgeir og fór að fitla við að opna bréfin og gæta að, frá hverjum þau væru.
"Það er eitthvað annað en úti frá hjá okkur.
Þvílík læti!"
"Það er svo".
Verzlunarstjórinn hafði þegar rennt grun í, að hreppstjórinn mundi eiga eitthvert annað erindi til hans að þessu sinni en það eitt að færa honum bréfin.
Nú var hann ekki lengur í efa um það, að hann hafði getið rétt.
Sigurður var komin þangað til að storka honum.
Hann lét þó á engu bera.
Sigurður gamli skyldi ekki hafa það sér til skemtunar að sjá hann bregða skapi út af gjálfri hans.
Hann skyldi ekki koma með þá sögu út í nýja kaupstaðinn, að hann hefði gert verzlunarstjórann öskuvondan með því einu að segja honum frá, hvernig gengi þar úti frá.
Hann reyndi því að gera svipinn svo vingjarnlegan sem hann gat, eða þá að minsta kosti lausan við alla vonzku - og naut aðstoðar gleraugnanna til þess að nokkru leyti.
Hann svaraði orðum Sigurðar hægt og dræmt, en með kuldabrosi, svo hægt var að skilja, að honum kom það ekkert við, sem hann var að segja frá.
En hefði Sigurður verið aðgætinn og þekt betur á verzlunarstjórann, þá hefði hann getað séð hlykkjótta æð á hægra gagnauganu þrútna upp og verða rauðbláa.
Sigurður hélt áfram:
"Maður lifandi! Ég er nú svo gamall sem á grönum má sjá og hefi aldrei séð jafnmikið af vörum flutt hér á land í einu".
"Sei-sei!"
"Hálfur farmurinn úr gufuskipinu!"
"Nema hvað -!"
"Til dæmis 160 tunnur af steinolíu".
"Hver þremillinn!"
"Og kornvaran - þessi ósköp af kornvöru! Fyrir utan allar aðrar vörur - alt, sem nöfnum tjáir að nefna! Já, því segi ég það: Hann er sannarleg blessun, þessi kaupfélagsskapur".
"Hvað annað -?"
Sigurður horfði hálfhissa á verzlunarstjórann.
Hann hafði búist við því, að hann tæki þessum fréttum alt öðruvísi.
Hann hafði gert sér von um að geta komið "þeim gamla" í dálitla stælu um verzlunarsakir.
Sjálfur var hann vel við því búinn.
Hver gat sagt, nema það ykist þá orð af orði, þangað til hann fengi tækifæri til að láta hann hafa sitt af hverju.
Nóg var honum niðri fyrir.
-
"Og svo verðið! - Ef mönnum bregður ekki við það".
"Ja, það er og", sagði Þorgeir og leit á hann í gegnum gleraugun eins og hann hefði ekki minstu hugmynd um vöruverðið í Kaupfélaginu.
Sigurður ruglaðist alveg við þetta tillit.
Gat það skeð, að hann þekti ekki verðið? Það lá við, að hann væri byrjaður á að þylja upp verðskrána.
En hann áttaði sig þó á því, að verzlunarstjórinn mundi ef til vill vera að draga dár að sér.
"Það var hepni, að við vorum búnir að koma upp geymsluhúsinu okkar", sagði hann eftir dálitla hvíld.
"Annars veit ég ekki, hvar við hefðum átt að láta allar þessar vörur".
"Má ekki bjóða yður vindil?"
Aftur varð hreppstjórinn alveg hissa á þessari ró.
Ekki einu sinni geymsluhúsbáknið, sem þeir höfðu bygt, gat raskað jafnvægi verzlunarstjórans.
"Geymsluhúsið er myndarlegt", sagði Þorgeir um leið og hann rétti vindlakassann.
"Ég er góður með að kaupa það - á uppboðinu".
Þetta sagði hann með nístandi hæðni, en þó svo mikilli hægð, að hreppstjórinn vissi ekki um stund, hvaðan á sig stóð veðrið.
En þegar hann skildi, hvað verzlunarstjórinn átti við, lá við að hann sprytti upp eins og stálfjöður.
Þorgeir varð þó fyrri til að hefja máls aftur:
"Svo þér eruð svona mikill húsasmiður, Sigurður minn.
Þér hafið smíðað húsið, er ekki svo? - Ég vildi, að ég hefði vitað þetta hérna á árunum, meðan þér stundum leituðuð atvinnu hjá mér".
Nú varð Sigurði öllum lokið.
Það hitti viðkvæman streng í honum, þegar talað var um smíðina á húsinu.
Það var hans mesta stórvirki - af mörgum.
Að minsta kosti í hans augum.
Þorgeir sá vel, hver áhrif þessi meinlausi gullhamar hafði.
Sigurður var aftur kominn í vandræði.
Hann mátti þó ekki gefast upp við svo búið.
En þá mundi hann eftir einu, sem Þorgeiri hlaut að koma illa að frétta.
"Munið þér eftir Englendingnum, sem var hérna í fyrra að kaupa fé?" sagði hann með ósvífnu glotti.
"Já", svaraði Þorgeir án þess honum brygði hið minsta.
Hann vissi vel, að þeim kaupfélagsmönnum var lítið betur við komu Englendingsins en honum.
"Hann kemur aftur í haust".
"Eitt bréfið, sem þér komuð með, er frá honum", sagði Þorgeir og sýndi honum umslagið.
"Hver déskotinn", hugsaði hreppstjórinn og tugði endann á vindlinum.
"Þetta hrífur ekki heldur".
"Mér þykir vænt um, að hann kemur, því þá fæ ég peninga upp í skuldirnar mínar.
Það er betra en ekki neitt".
Þeir hugsuðu nú hvor sitt um það, og hreppstjórinn vissi vel, að Þorgeir vildi heldur vörur upp í skuldirnar en peningana frá Englendingnum.
En hvað um það.
Það var sýnilega ómögulegt að hleypa honum upp að þessu sinni.
Hann hafði nú ekki fleira við höndina til að ympra á.
Honum fanst þó ekki eiga við að byrja á hreytingum svona upp úr þurru.
Hann réð því af að fara.
Lézt hann vakna til umhugsunar um, að hann hefði þurft að flýta sér, og sýndi á sér ferðasnið.
Þorgeir fylgdi honum fram í búðina.
En þar rak hreppstjórinn augun í kassann með brotnu lampaglösunum.
"Þarna hefir þá eitthvað brotnað hjá ykkur", sagði hann með meinfýsisglotti.
Búðarsveinarnir urðu sneyptir.
"O-já, það var mér að kenna", sagði Þorgeir þurlega.
Honum var illa við það, að hreppstjórinn skyldi taka eftir þessu ómerkilega óhappi.
Hann vissi vel, hvernig hann mundi reyna að nota það.
Það var auðséð á hreppstjóranum, að hann langaði til að segja eitthvað meinfyndið um þetta; hann var að leita að því í huganum.
En þegar hann sá, að verzlunarstjórinn sjálfur hélt uppi fyrir hann hleranum í búðarborðinu, kastaði hann kveðju á þá, sem inni voru, og fór út.
Þegar Sigurður var farinn, breyttist svipur verzlunarstjórans og fékk sama drungann og áður.
Hann gekk nokkur skref fram og aftur um gólfið.
Búðarsveinarnir skulfu á beinunum, því þeir áttu von á öllu illu.
Síðan tók hann upp úrið sitt, leit á það og sagði, að bezt væri að loka búðinni.
Sveinarnir létu ekki segja sér þetta tvisvar.
Annar þeirra fór þegar út til að loka gluggahlerunum.
"Hafa nokkrir peningar komið inn í dag?" spurði Þorgeir þann sveininn, sem eftir var í búðinni.
"Ein króna og fimmtíu aurar".
Þorgeir stóð orðlaus.
- Vikur höfðu liðið án þess losað hefði verið úr peningaskúffunni undir búðarborðinu.
Það þótti ekki taka því.
"Þessi lampaglös er bezt að skrifa hjá mér."

Búðarsveinninn stóð og hváði, alveg steinhissa.
Þorgeir staðnæmdist því næst við gluggann og horfði á eftir Sigurði hreppstjóra, þar sem hann rambaði út eftir kaupstaðnum.
Hann átti bágt með að stefna beint.
Verzlunarstjórinn varð járnharður á svipinn.
Hann beit á jaxlinn, en fingurnir kreptust í vösunum.
Hálfhátt mælti hann fyrir munni sér:
"Spyrjum að leikslokum - ".
Síðan gekk hann inn í skrifstofuna, en búðinni var lokað.
2.
kafli - Kaupstaður og kaupstaðarlíf
Víst var það rangnefni að kalla Vogabúðir "kaupstað"; enda ekki gert í lagamálinu.
En alþýða ráðfærir sig ekki ætíð við lögin í því efni, og þessi litla bygð, sem risin var upp fram með voginum, var í daglegu tali nefnd "kaupstaðurinn", en sjaldan verzlunarstaður og aldrei "kauptún", eins og lögin eru þó svo nærgætin að ætlast til.
Og í sveitunum, sem næst lágu og ráku þar verzlun sína, var hún kölluð "kaupstaðurinn" eða "Vogurinn", oft ekkert annað, og aldrei á því vilzt; enda var langt til annara kaupstaða.
Vér höldum oss því að nafni alþýðunnar.
Föst verzlun hafði verið í Vogabúðum um margar aldir; enginn vissi, hve lengi.
Staðurinn kom við fornar sögur.
Skipalægi hafði verið þar síðan á landnámstíð.
Höfnin var dágóð; að vísu opin fyrir hafsjóum af einni átt, en ágætur akkerisbotn.
Enginn mundi frá því að segja, að skip hefði hrakið þar á land, meðan festar héldu.
Þó var höfnin hvergi bætt.
Að undanteknum tveim bryggjum, sem náðu fáeina faðma út fyrir fjöruborðið, var hún eins og náttúran hafði gengið frá henni.
"Vogurinn" skarst inn í ströndina utarlega við allmikinn flóa.
Utan við hann gekk klettótt nes fram í flóann og klettarif þar fram af, sem sjóinn braut á.
Krikinn fyrir innan þessar varnir var nefndur "Vogurinn", þótt það raunar væri vík eða smáfjörður, en ekki vogur.
En vér látum alþýðuna halda nafni sínu einnig á þessu.
"Vogurinn" og "Vogabúðir" og önnur staðanöfn af sama stofni þar í grendinni voru orðin svo gömul, að enginn treysti sér til að raska við þeim.
Vogurinn var allstór um sig og kaupstaðurinn aðeins við lítinn hluta hans.
Landið umhverfis var alt nokkuð hálent og fór smáhækkandi, með hjalla upp af hjalla, þar til hálsar og heiðar tóku við, með fjöllum hér og þar.
Landið var alt heldur hrjóstrugt, með mörgum blásnum melkollum og leirrunnum brekkum.
En á milli voru víði vaxnir móar með kjarngóðum dældum og mýrum; en víða voru fagrar hlíðar og hvammar.
Býlin voru strjál, en flest reisuleg og fögur tilsýndar og landið ágætt sauðland.
Áttu því flestir bændur margt og vænt sauðfé.
Ofurlítil á rann ofan í botninn á voginum og var nefnd Búðará.
Hún kom beljandi og hvítfyssandi ofan úr hálsunum, hafði grafið sér djúpt gljúfur gegnum alla hjallana og stökk beint fram úr því rétt fyrir innan kaupstaðinn.
Þar breiddi hún ofurlítið úr sér út um fjöruna, eins og hana langaði til að teygja sig dálítið eftir gljúfrakreppuna, og lék sér að því að velta fjöruhnöllungunum.
Nú var hún búin að koma sér upp ofurlítilli eyri fram í voginn, en átti lítið efni í hana, því sjálf var hún oftast blátær, nema í leysingum á vorin.
Þessi litla á hefði verið nógu stór til þess að breiða ljós yfir þennan afkrika heimsins og gera hann bjartan og viðfeldinn, jafnvel í svartasta skammdegi, og ef til vill auðugan, ef menn hefðu haft vit og kjark til að hagnýta sér hana.
En það var öðru nær.
Öld eftir öld hafði hún hlaupið lausbeizluð framhjá kaupstaðnum og sóað afli sínu til einskis.
Nú var farið að tala um að leggja við hana og láta hana vinna eitthvert þarft vik.
En lengra var það ekki komið, sem varla var von.
Það var ekki búið að tala um það nema í fimmtíu ár!
Hægra megin við ána var óbygt út með voginum.
Þar tóku við sjávarhamrar, sem nefndir voru Básar, ekki næsta háir að vísu, en svartir og skuggalegir, því bæði slútti bergið víða fram yfir sig, og svo var það oftast vott af jarðvatni, sem vætlaði fram um sprungurnar.
Undir berginu var breið malarfjara, ljósgrá tilsýndar, með dálitlum þarabrúkum.
En hún náði ekki nema út undir Stapann, - en svo hét fremsti oddi nessins utan við voginn.
Þar gekk bergið þverhnýpt niður í sjóinn.
Þetta var gagnvart kaupstaðnum.
Vinstra megin við árósinn byrjaði kaupstaðurinn.
Húsin stóðu á ofurlitlu melholti, og var breið, sendin fjara fyrir neðan.
Framan í holtinu var lágt melbarð með lausum sandskriðum.
Stóðu húsin uppi á melnum.
Þar sem bryggjurnar voru, var búið að jafna úr þessu melbarði og gera líðandi halla frá húsunum fram í fjöruna.
En á milli þessara mannvirkja var barðið ennþá ósnortið af manna höndum.
Inst í kaupstaðnum eða næst árósnum voru verzlunarhús Jespersens-verzlunarinnar.
Þar blasti við frá höfninni langt hús, einlyft, með fánastöng á öðrum endanum.
Það var fornlegt að gerð, feikna mikill skrokkur, með lágum veggjum og afskaplegu þaki.
Dálítið var það skakt og missigið, en hafði verið bygt úr úrvals viðum og var ennþá traust og stæðilegt.
Eitt sinn hafði það verið grámálað, en málningunni illa haldið við.
Nú var hún mestöll blásin af.
Gluggahlerar voru grænmálaðir, og var þeim krækt upp að veggjunum á daginn.
Hús þetta var sölubúð verzlunarinnar og jafnframt íbúðarhús verzlunarstjórans og skrifstofa hans.
Skamt frá þessu húsi stóðu önnur smærri hús í þéttri þyrpingu, hvert öðru ólíkt að lit og lögun og misjöfn að aldri.
Voru það geymsluhús verzlunarinnar.
Nálægt þessari húsaþyrpingu stóðu fá hús, því verzlunin átti allstóra lóð umhverfis hús sín og á henni mikil mannvirki.
Þau lutu öll, eða höfðu einhvern tíma lotið, að verzlunarrekstrinum.
Voru það fiskreitir, slátrunarvöllur, kjötgálgar, fjárréttir o.
fl., sem einu sinni hafði ekki veitt af, en nú var alt orðið óþarflega stórt og farið að ganga úr sér.
Örlitlum spöl utar byrjaði nýbygðin.
Þar stóðu fáein timburhús, óreglulega sett, en sum allsnotur.
Reisulegustu húsin áttu sýslumaðurinn og læknirinn, sitt hvor og bæði með útihúsum.
Hin áttu flest þurrabúðarmenn, sem höfðu atvinnu við verzlanirnar eða stunduðu sjávarútveg.
En yzt í nýbygðinni var "nýi kaupstaðurinn" eða "ytri kaupstaðurinn", sem líka var nefndur "Bræðraverzlunin".
Þar voru sameiginleg hús Kaupfélagsins og bræðranna Friðriks og Sveinbjarnar, sona Sigurðar, sem ráku þar verzlun.
Þar stóð uppi á barðinu tvílyft hús, allmikið og frítt.
Var þar búð þeirra bræðra niðri, en íbúð á efra lofti.
Skamt frá því húsi stóð geysimikið geymsluhús, nýbygt og grátt fyrir járnum, og sneri endanum fram að höfninni.
Var þannig um það búið, að grafið var fyrir grunninum inn í holtið, og hann síðan hlaðinn upp fyrir jafnsléttu, en kampurinn að framan var hár og rammger, hlaðinn úr höggnu grjóti og steinlímdur.
Ofan á þennan grunn var húsið bygt, tvílyft með allháu risi.
Gnæfði gaflinn hátt yfir fjöruna, svo menn urðu að keyra höfuð á bak aftur, eins og Þórr hjá Útgarða-Loka, ef menn vildu sjá upp á burstina.
Framan á gaflinum voru þrennar dyr með vængjahlerum fyrir, hverjar upp af öðrum, en efst uppi stóð bjálki fram úr gaflinum.
Var þar búið um rennihjól og sterka kaðla, en vinda á efsta lofti, svo allar vörur mátti draga upp á hvert loftið, sem vera skyldi.
Fram undan húsinu og dálítið til hliðar við það var timburbryggja, sem þeir bræðurnir áttu.
Mannvirki þessi voru eign Kaupfélagsins og Bræðraverzlunarinnar í samlögum.
Hafði Sigurður hreppstjóri staðið fyrir byggingu hússins og þótt það væri ekki alveg fullsmíðað enn, þótti öllum mikils um það vert, enda hafði það kostað ærið fé.
Þessi endi kaupstaðarins bar því langt af hinum að svip og stórlæti.
Þó leyndi það sér ekki, að gamla, danska fastaverzlunin hafði hreiðrað sig þar, sem bezt var aðstöðu; enda var hún búin að sitja þar lengur að völdum og lengst af ein.
Af því að Bræðraverzlunin var utar með voginum, voru mannvirkin þar í meiri hættu fyrir sjógangi og nær opnu hafi.
Inni hjá Jespersens-bryggjunni kom sjaldan kvika.
Öll stóðu kaupstaðarhús þessi þannig, að hefði kviknað í ytri endanum á kaupstaðnum í stinnings-hafrænu, þá hefðu logarnir óefað sópað burtu öllum kaupstaðnum.
Í kringum þessi timburhús og jafnvel inni á milli þeirra stóð mesti sægur af kotum og torfkofum, með vindblásnum stöfnum, brotnum og skökkum gluggaborum og grasgrónum torfþekjum.
Fæstir voru bæirnir reisulegir.
Sumir voru grafnir ofan í hólana og síðan reft yfir.
Voru það bústaðir fátækra daglaunamanna og sjómanna, og hét hver bær sínu nafni.
Kirkja var engin í kaupstaðnum.
Hún var stutta bæjarleið í burtu þaðan, og enginn hafði ennþá hreyft því að flytja hana nær.
Kaupstaðarbúum fanst þeir komast af án hennar, og sveitafólkið áleit, að þeir hefðu ekki mikið með kirkju að gera; enda fór ilt orð af kaupstaðarbúum fyrir gjálífi og guðleysi.
En rígur við kaupstaðina er gamall og rótgróinn til sveita á Íslandi.
Þó kvörtuðu kaupstaðarbúar ekki undan kirkjuleysinu.
Þeim var það nóg, að prestarnir, hver fram af öðrum, höfðu jafnan verið í kaupstaðnum með annan fótinn, verið þar flesta virka daga vikunnar, og á mæturnar líka, þegar þeir voru svo fullir, að þeir komust ekki heim til sín.
Ofurlitlu barnaskólahúsi höfðu kaupstaðarbúar komið sér upp með tilstyrk hreppsbúa.
Þörfin fyrir það var orðin svo mikil og knýjandi, að allir fundu til hennar á einhvern hátt.
Barnaskólaþörfina fundu fæstir.
En það vantaði þinghús, fundahús, leikhús, good-templarahús og hús til að dansa í.
Þetta síðasta var sterkasta aflfjöðrin í fyrirtækinu, þótt fáir vildu kannast við það.
Á bak við allan kaupstaðinn og fyrir ofan hann var túnið á Vogabúðum, bæ Sigurðar hreppstjóra.
Það var feiknastórt og vel hirt og hin mesta prýði fyrir kaupstaðinn.
Þótti það fagurt frá höfninni, að sjá þyrpinguna af ljósmáluðum timburhúsum bera í grænt túnið.
Því hallaði öllu hægt ofan að voginum, í stefnu á ytri kaupstaðinn, eins og það byði honum faðminn með innilegri velþóknun.
Gamli kaupstaðurinn var heldur hliðhalt við það.
Svo leit út, sem náttúran hefði hagað þessu þannig af spádómsanda og óskeikulli framsýni, er hún skóp þessa staði, því að nú var svo komið, að býlið átti kært kjöltubarn þar niðri á ströndinni.
Bræðraverzlunin var hold af holdi þess og bein af beinum þess.
Gamli kaupstaðurinn hafði aldrei verið annað en fósturbarn, illa innrætt og erfitt aðbúðar - og nú loksins algerlega afrækt.
Í miðju túninu stóð bær Sigurðar.
Hann var rammíslenzkur hátt og lágt, svipfríður og reisulegur, með mörg stafnþil fram að hlaðinu.
Þau sneru sama veg og hallinn á túninu.
Öskuhaugur mikill og grasgróinn, margra alda gamall, stóð í varpanum og gerði heimsýnina þangað enn íslenzkari.
Ekki hafði Sigurður enn lært að meta ágæti hans, og var hann þó búmaður mikill og hirðumaður.
- Stafnþilin voru tjörguð, með hvítum gluggaumgerðum.
Bæjarhúsin voru rammbygð, máttarviðir flestir úr óruddum rekatrjám og veggir prýðilega hlaðnir.
Alt var þar traustlegt og sómasamlegt; því betra, sem nær því var gengið.
Burstirnar gnæfðu hátt.
Voru útflúraðir vindhanar á háum stöngum upp af hverri burst, og tístu þeir ámátlega, þegar þeir snerust um járnteina sína.
- Einhver orðheppinn náungi hafði sagt, að bærinn líktist Sigurði hreppstjóra og minnti á mörg af lyndiseinkennum hans.
Hinir traustu, óruddu innviðir mintu á sanníslenzka sómamennsku, öskuhaugurinn á þekkingarskort og skammsýni, en vindhanarnir á framhleypni hans og hégómaskap.
Einkum fanst honum eitthvað broslega skylt með veðurvitunum útflúruðu og tísti þeirra og frönsku hárkollunni.
Mörgum þótti líking þessi ekki fráleit, og lífseig var hún þar í nágrenninu.
-
Eins og áður er um getið, var verið að afferma gufuskip fram undan ytri kaupstaðnum.
Hafði það komið með vörur til Bræðraverzlunarinnar og Kaupfélagsina í samlögum, allar birgðir þeirra til haustsins og vetrarins.
Sigurður gamli hafði rétt fyrir sér: þar var mikið að gera.
Allir, sem vetlingi gátu valdið, voru teknir í vinnu.
Enginn bátur fór til fiskjar þann dag, því að bæði formenn og hásetar höfðu fyrirfram lofað liðsinni sínu, þegar skipið kæmi.
Heima í Vogabúðum lágu amboðin uppi á skemmuþekjunni og gisnuðu í sólskininu, því Sigurður hafði látið alt sitt vinnulið fara ofan eftir og hjálpa til við uppskipunina.
Krakkar og liðléttingar söfnuðust þangað líka; ef ekki til að hjálpa til, þá að minsta kosti til að horfa á atganginn og þvælast fyrir.
Það var því bókstaflega satt, sem Sigurður sagði, að varla var auðið að fá krakka til sendiferða.
Orsökin var þó ekki beinlínis sú, að á öllum þessum liðsafla þyrfti að halda, heldur hitt, að hér voru nýjungar á ferðum.
Gufuskipakomur á voginn voru sjaldgæfar, en höfðu aukist til nokkurra muna síðan Kaupfélagið byrjaði og Bræðraverzlunin tók að færast í aukana.
Strandferðaskipin komu þar sjaldan við; en auk þeirra komu fá önnur gufuskip en þau, sem færðu kaupfélagsmönnum vörur þeirra eða sóttu til þeirra vörur.
Jespersens-verzlunin hafði aldrei notað annað en seglskip.
Mönnum fanst því mikið um að sjá gufuskip svo nálægt sér, einkum yngra fólkinu og börnunum.
Þar við bættist forvitnin eftir að sjá, hvaða vörur kæmu á land úr skipinu, að svo miklu leyti sem það var hægt.
Og þar sem flest af þessu fólki átti einhvern vandamann í vinnunni, gat það komið á vettvang í skjóli hans, en var svo jafnan reiðubúið að gera þar eitthvað til þægðar, ef því varð við komið, til þess að verða síður rekið burtu.
Á bryggjunni, í kringum hana og alla leið fram að skipshliðinni var eirðarlaust annríki.
Vörurnar voru drifnar á land í ofboðsflýti.
Tveir stórir bátar voru notaðir og aðrir minni til að létta undir.
Annar stórbáturinn lá jafnan við skipshliðina og var hlaðinn þar, meðan hinn var tæmdur við bryggjuna.
Hróp og köll, áraglam, skrölt í járnfestum, skarkali í eimvindu, marr í hjólum og skellir í kössum - alt blandaðist þetta saman og varð að samfeldri suðu.
Úti við skipshliðina gekk alt með föstum, jöfnum tökum, því þar vann vélin erfiðu verkin.
En á landi gekk það til á annan hátt.
Þar urðu mannskraftar einir að glíma við erfiðleikana.
Hin mikla aflæð, Búðaráin, niðaði ögrandi við eyru manna og ýfði harma þeirra, sem skraf hennar skildu.
Með stunum og óhljóðum og miklum erfiðismunum var þungum kössum velt upp á bryggjuna og síðan upp bryggjuna að gafli geymsluhússins mikla.
Tunnur og minni kassar skoppuðu á eftir í löngum lestum.
Kornvörusekkjum var snarað upp á bryggjuna af tveimur knáum körlum.
Þar tóku aðrir við þeim og lyftu á herðar þeim, er áttu að bera þá upp að geymsluhúsinu, eða snöruðu þeim upp á handbörur þeirra.
Bryggjan svignaði milli stólpanna undan þunganum af vörum og mönnum og lék á reiðiskjálfi undir harðahlaupum.
Litlu bátarnir lentu við sandinn, ef ekki varð að bryggjunni komist.
Þar stóðu menn í mitti úti í sjónum við að losa þá.
En rennihjólið í geymsluhússgaflinum og vindan þar uppi tístu og mörruðu hvort í kapp við annað, eins og gömul og orpin hesputré, þegar vörurnar voru dregnar upp á loftin.
Þannig hafði verið haldið áfram í 14 klukkustundir, hvíldarlaust að heita mátti.
Ekkert hlé hafði verið gefið til máltíða.
Verkamenn létu færa sér bita og sopa að heiman og gleyptu það í sig, sitjandi á kössum í fjörunni eða hallandi bakinu upp að vörusekkjunum, til þess að láta líða úr því þreytuna.
Annars var haldið áfram, jafnt og þétt.
Útlendir skipstjórar eru oft herralegir í íslenzkum höfnum.
Þeir hafa komist að því, að þeir geta leyft sér það hér, sem þeir komast ekki upp með annarstaðar.
Landsmenn gera lítið til að venja þá af því.
Þegar verið er að ferma eða afferma skip á höfnum, sem skipstjórinn af einhverjum ástæðum hefir ekki velþóknun á, gerir hann sig umsvifalaust að yfirmanni allrar vinnunnar og rekur hana áfram með hóflausri frekju.
Að þessu sinni var skipstjórinn norskur, skapvondur ribbaldi.
Þegar eftir komu skipsins var hann orðinn ölvaður og bætti jafnan á sig eftir það.
Gerði hann það ýmist sem gestur þeirra kaupfélagsmanna á landi eða gestgjafi þeirra frammi á skipinu.
Þess á milli stóð hann úti á þiljum eða uppi á stjórnpallinum, rak eftir vinnunni með harðri hendi, úthúðaði mönnum fyrir seinlæti og slóðaskap og hótaði að sigla burtu með vörurnar: Öllum þessum móðgunum tóku landsmenn með þögn og þolinmæði.
Og í stað þess að taka durginn og kaffæra hann, svo í honum lækkaði rostinn, skulfu þeir af auðmýkt fyrir honum og hertu sig, ef þeir gátu.
Samtökin vantaði.
Enginn þorði að treysta á fylgi hinna og tala einarðlega í nafni allra.
Bræðurnir voru smeykir um, að skipstjóri mundi framkvæma hótanir sínar.
Tóku þeir þá það ráð, sem lengi hefir tíðkast í kaupstaðarvinnu.
Þeir fóru að gefa verkamönnunum í staupinu og herða þannig á þeim með góðu.
En þess hefði ekki þurft við.
Þótt ætla mætti, að flestir væru fyrir löngu gugnaðir af þreytu, seigluðust þó allir enn.
Menn voru því svo vanir að vinna yfir sig, þegar á lá, vinna stritvinnu alt að tuttugu stundum í sprettinum, að þeim ofbauð fátt.
Þrátt fyrir þreytuna var glaðværðarbragur á hverju andliti.
Þeir fundu til þess með sjálfum sér, að vel hafði verið gengið fram um daginn.
Enn fuku gamanyrði á milli manna, ekki síður en um morguninn, þegar byrjað var.
- - -
Nú var vinnunni lokið.
Síðasti vörubáturinn lá við bryggjuna og var verið að losa hann.
Hinn var laus og verið að leggja honum við akkeri frammi á voginum.
Nú hefði mátt ætla, að gufuskipið ryki af stað.
En það var öðru nær.
Nú lá það sem fastast.
Allur sá gauragangur, sem hafði verið þar úti um daginn, var dottinn í dúnalogn.
Hinn mikli járnskrokkur ruggaði sér letilega á lognölduleiðingum, sem liðu inn eftir voginum.
Eimflautan þagði, eins og hana vantaði alveg.
Ofurlítill, hvítur gufuslitringur þaut suðandi upp úr öryggispípunni og klauf sig um reykháfinn.
Nú var enginn asi á neinu.
- Skipstjórinn var sofnaður út frá drykkjunni.
Flestir urðu fegnir hvíldinni.
Til og frá sáust menn standa, styðja annari hendinni á bakið og varpa mæðilega öndinni.
Nú, þegar stritið var hætt, stirðnuðu limirnir fljótt.
Sumum fanst sem þeir tæplega mundu treysta sér til að ganga heim til sín.
Kaðallinn á rennihjólinu á geymsluhússgaflinum var dreginn upp og hlerunum þar uppi skelt aftur.
Þá kom maður upp bryggjuna, með hálftunnusekk af matbaunum á bakinu.
Hann heyrði, að verið var að skella aftur hlerunum, og kallaði svo hátt sem hann gat, að ennbá væri einn sekkurinn eftir.
En af því hann bar sekkinn á háhesti og laut mjög áfram, varð kallið kraftlítið og heyrðist ekki upp í geymsluhúsið.
Hann fór þá að greikka sporið upp bryggjuna; en það kom fyrir ekki.
Sekkurinn kom samt of seint.
Maður þessi var Einar Ásmundsson í Bælinu.
Einar setti niður af sér sekkinn við geymsluhússgaflinn, rétti þreytulega úr sér og stundi við.
Hann tók ofan húfuna, sem öll var mjölug, og lét loftið leika um höfuð sitt.
Hárið var rennvott af svita.
Hann strauk stærstu dropana af enni sér með treyjuerminni.
"Þú kemur þá þarna með einn sekkinn ennþá, Einar minn", sagði Sveinbjörn, annar eigandi Bræðraverzlunarinnar.
Hann bar þar að í þessu.
"Þeir eru nú búnir að draga upp kaðalinn og loka hlerunum þarna uppi.
En við skulum snara honum hérna inn í kjallarann og láta hann lúra þar til morguns".
Síðan tók hann í hornið á baunasekknum og hjálpaði Einari til að láta hann inn fyrir kjallaradyrnar.
-
Einar var tæpur meðalmaður vexti, grannur og magur, fremur kraftalítill, en seigur eins og ól og þaulvanur illri meðferð.
Hann hafði ekki legið á liði sínu um daginn, fremur en aðrir, en bar þó þreytuna mörgum betur.
Hann var fáklæddur og illa til fara.
Skyrtugarmurinn hékk gauðrifinn utan um handleggi hans.
Vestið var alt sundur tætt á bakinu, og sitt spennuslitrið lafði niður hvorum megin.
Flestar tölur voru slitnar úr vesti og buxnahaldi, eftir stritið og stimpingarnar, en spottar komnir í þeirra stað til bráðabirgða.
Einar í Bælinu þekti hvert mannsbarn í kaupstaðnum.
Hann var búinn að hokra þar í mörg ár í þurrabúð, stundum með sveitarstyrk, en oftast án hans.
Hann var bláfátækur fjölskyldumaður og stundaði daglaunavinnu hvar sem hann gat fengið hana.
Kot átti hann þar uppi með túnjaðrinum, sem hét Bæli.
Það stóð þar, sem gamalt kvíaból hafði verið frá Vogabúðum.
Var Einar við það kendur, að gömlum íslenzkum sið, og oftast nefndur Einar í Bælinu, stundum Bælis-Einar.
Hitt datt engum í hug að bera Einari á brýn, að hann lægi "í bælinu" að óþörfu.
Því auk þess, sem hann var sívinnandi og hverjum manni árrisulli, kom það iðulega fyrir, að hann kom alls ekki heim í Bælið sitt heilar nætur eða nóttum saman, þegar hann var drukkinn.
Þó var Einar fremur vel látinn, og flestir vildu víkja góðu að honum.
Menn sáu basl hans og fátækt og létu hann njóta þægðar sinnar og vinnugefni.
En sá hængur var á ráði hans, að fáir vildu eiga mikið undir honum.
Hann var kunnur að ófrómleik.
Að vísu hafði enginn haft neitt af því að segja nú um langan tíma.
En fyrir nokkrum árum hafði hann komist undir manna hendur fyrir þær sakir og lent í hegningarhúsinu.
Nú var farið að fyrnast yfir þá sögu.
Flestir töldu sér skylt að reyna að láta hana gleymast.
Samt varð mönnum hún torgleymd.
"Haldið þér, Einar minn, að þér treystið yður til að vaka yfir vörunum í nótt?" mælti Sveinbjörn með þýðum rómi.
"Ég veit, að þér eruð orðinn þreyttur; en það eru allir".
"O-já", svaraði Einar dræmt, en þó glaðnaði yfir honum við þetta.
Hann treysti sér vel til að vaka, ofan á verk sitt um daginn.
Hann vissi líka, að hann mundi fá gott kaup fyrir það - og jafnframt datt honum annað í hug, sem hýrgaði hann: Þeir mundu varla verða svo stakir, bræðurnir, að láta hann ekki hafa á eina "pöddu", fyrst hann átti að vaka.
Sveinbjörn þakkaði honum undirtektir hans og skundaði upp í búðina.
"Farðu heim, strákur, og segðu henni mömmu þinni, að ég komi ekki heim í kvöld; ég á að vaka yfir vörunum", sagði Einar við dálítinn drenghnokka, óhreinan í framan og illa til fara, sem stóð þar í fjörunni og horfði stórum augum á þá til skiftis, pabba sinn og "fína manninn", meðan þeir töluðust við.
- "Og farðu svo að hátta", hrópaði Einar á eftir drengnum, í því hann tók viðbragð og hljóp af stað heim á leið.
Einar skygndist um þar í fjörunni.
Þar var engu líkara en að rekaldi af skipbroti hefði verið bjargað undan sjó í mesta ofboði.
Vörukassar og vörutunnur lágu til og frá um alla fjöruna.
Einkum var þar heill fjöldi af steinolíutunnum, sem allar áttu að fara inn í kjallarann, en fæstar voru komnar lengra.
Auk þess var geymsluhúsið sama sem opið, því ekki var enn búið að ganga svo frá kjallaradyrunum, að hægt væri að læsa þeim; en úr kjallaranum mátti ganga um alt húsið.
Dyraumbúnaðurinn var líka í ólagi; hann hafði raskast um daginn, þegar nokkrum steinolíutunnum var velt þangað inn.
Nóg var því að gera handa heilum mannsöfnuði einn daginn til, að koma vörunum í hús og gera það trygt.
Nú voru allir búnir að fá nóg af deginum.
Var því hvorttveggja vel skiljanlegt, bæði að verkið var látið bíða næsta dags og eins hitt, að vaka þyrfti yfir vörunum um nóttina.
Þetta var um fyrri hluta ágústmánaðar og farin að dimma nótt.
Einar hvíldi sig stundarkorn upp við kjallarakampinn, laut áfram og var hugsi.
Ánægjubros lék um alt magra og veðurbitna andlitið.
Honum fanst það bera vott um óvanalegt traust á sér, að Sveinbjörn hafði einmitt beðið hann að vaka.
Hann ásetti sér að gera það trúlega; ef til vill yrði honum þá seinna trúað fyrir öðru eins og meira.
Þorgeir verzlunarstjóri hafði reynt trúmensku hans á margan hátt, meðan hann að jafnaði stundaði vinnu hjá honum, og oft verið honum hlyntur.
Honum var jafnan ánægja að minnast margs, sem þeim hafði farið á milli.
Hjá bræðrunum var hann óreyndur; en nú voru þeir farnir að veita mörgum stöðuga atvinnu.
Nú leit út fyrir, að honum gæfist einnig tækifæri til að vinna traust þeirra og hylli.
Hann hafði fengið ofurlítið bragð af flöskunni, sem borin hafði verið um á meðal verkamannanna síðari hluta dagsins.
Það hafði aðeins æst upp í honum löngun í meira.
Nú fanst honum, að hann mundi naumast geta haldið sér vakandi alla nóttina, ef hann hefði alls ekkert til að hressa sig á.
Hann þóttist þekkja sjálfan sig vel í þeim sökum.
Oft hafði hann drukkið sig fullan; því bar ekki að neita.
En hann gat varast það, þegar hann vildi, og neytt víns "í hófi".
Hvað gat verið því til fyrirstöðu, að hann fengi á "pöddu" til næturinnar? - Þessar hugsanir æstu löngun hans og gerðu hana brennandi sára.
Hann lifnaði í öllum æðum af tilhlökkun og vatn kom fram í munninn á honum.
Þegar Einar hafði hvílt sig þarna stundarkorn, gekk hann upp í búðina.
Hún var opin ennþá.
Var þar verið að afgreiða marga af þeim, sem verið höfðu í vinnunni um daginn.
Friðrik kaupmaður var sjálfur í búðinni og hjálpaði til við afgreiðsluna.
Framan við búðarborðið var þröng af mönnum, sem biðu afgreiðslu.
Einar komst inn að búðarborðinu, þar sem skáborð bókarans stóð.
Þar var Friðrik staddur þá í svipinn.
Laut hann yfir verzlunarbók og var að skrifa í hana.
Einar talaði til hans gegnum rimlana, sem voru framan við skáborðið:
"Góði Friðrik minn, hjálpið þér mér nú um á eina "pöddu"!"
Friðrik leit upp og framan í hann og svaraði heldur hranalega:
"Við seljum ekkert brennivín í kvöld".
Síðan brá hann sér frá borðinu, og Einar gat ekki haldið bæninni áfram, fyr en hann kom þangað aftur.
"Góði, - gerið þér nú þetta fyrir mig!" bað Einar enn innilegar.
"Ég á að vaka í nótt yfir vörunum".
"Átt þú að vaka í nótt yfir vörunum?" spurði Friðrik, ekki mýkri í máli en áður.
"Hver hefir beðið þig um það?"
"Sveinbjörn".
"Hefir Sveinbjörn - -?"
Rétt í þessu kom Sveinbjörn fram í búðina úr skrifstofunni.
Friðrik fór á móti honum.
"Hefir þú beðið Einar í Bælinu að vaka yfir vörunum í nótt?"
"Já, ég nefndi það við hann".
"Ertu - - ".
Meira heyrðist ekki, því bræðurnir töluðu í hljóði.
En endirinn gátu allir kunnugir séð fyrir.
Þegar þá greindi á, bræðurna, var það oftast Friðrik, sem réð.
Einar fylgdi þeim eftir með augunum.
Hann las orðin á vörum Friðriks, þótt hann heyrði þau ekki.
Þau smugu í gegnum hann nístandi sár, eins og þeim hefði verið hreytt beint í andlit honum: Af því að hann hafði verið í hegningarhúsinu, var honum ekki trúandi fyrir því að vaka yfir vörunum!
Öll barátta hans fyrir því að kynna sig sem vandaðan mann var árangurslaus.
Enginn trúði honum!
Það sýndi sig brátt, að Einar hafði farið nærri um hljóðskraf þeirra bræðranna.
Rétt á eftir kom Sveinbjörn að borðinu til hans og mælti ofurblíðlega:
"Við ætlum að láta hann Jóhann, vinnumanninn okkar, vaka í nótt.
Þér eruð orðinn þreyttur, karltetur, svo það er gustuk að hlífa yður við því.
Þér ættuð að fara heim og hvíla yður.
Þér getið fengið vinnu hjá okkur á morgun, ef þér viljið".
Einar klóraði sér í hnakkanum, en svaraði engu.
Hér voru öll orð óþörf.
Það var ótvírætt, hvað þeir vildu.
Honum var svo þungt niðri fyrir, að orð voru ekki auðfundin yfir tilfinningar hans.
Síðan sneri hann þegjandi út úr búðinni.
Brennivíns-"pödduna" var auðvitað árangurslaust að nefna oftar.
Í búðardyrunum mætti hann Jóhanni vinnumanni þeirra bræðranna.
Hann var maður rúmlega tvítugur að aldri, mikill vexti og sterkur, rauður í andliti og varaþykkur.
Heldur var hann einfeldnislegur á svip, en mesti galgopi.
"Dragnastu nú heim í Bælið þitt, Einar minn", sagði hann og sló gletnislega á öxlina á Einari.
Hefði Einar verið í góðu skapi, mundi hann hafa tekið þessu sem meinlausu gamanyrði.
En eins og nú stóð á, var honum það ný móðgun, óbærilegur ábætir á hinar fyrri.
Hann leit illum augum á piltinn og sárlangaði til að gefa honum ósvikinn löðrung.
Til allrar hamingju áttaði hann sig þó í tíma.
Jóhann var miklu meiri maður fyrir sér en hann.
Einar reikaði því út úr búðinni, þegjandi, en í þungu skapi.
Vonbrigði, vantraust, gabb, háðglósur - þetta var hans hlutskifti.
Það voru launin, sem hann hlaut að loknu dagsverki, eftir að hann hafði unnið og þrælkað meira en hann var maður til.
Ómakleg tortrygni mætti honum hvarvetna, eins þar, sem hann átti hennar sízt von.
Ennþá umgengust menn hann sem brennimerktan afbrotamann.
Enginn tók eftir margra ára viðleitni hans að afmá þann vanvirðublett.
Það lá við, að hann féllist á máltækið gamla, að ilt væri að heita strákur og vera það ekki.
Alt þetta gagntók hann svo með gremju, að honum lá við gráti.
3.
kafli - Verzlunarsaga
Ekki var það nýlunda, þótt Þorgeir verzlunarstjóri væri seint á ferli á kvöldin.
Kunnugir vissu, að oft gekk honum illa að sofa á nóttunni, og svefnleysi hans ágerðist.
Þeir, sem þektu skap hans, skildu það vel, að hann yndi því illa að liggja vakandi í rúmi sínu.
Venjulega fór hann inn í skrifstofu sína eftir kvöldverðinn og gaf sig ekkert að öðrum mönnum.
Enginn vissi, hvað hann sýslaði eða hvenær hann háttaði.
Hann svaf einn í húsinu niðri.
Oft þóttust menn verða varir við umgang í þeim enda hússins, sem búðin var í og ætlaður var vörum, bæði uppi og niðri, löngu eftir háttamál eða jafnvel undir morgun.
Enginn gerði sér þó órótt út af því.
Allir þóttust vita, að það væri verzlunarstjórinn sjálfur.
En hvenær sem Þorgeir fór að hátta, var hann þó jafnan með þeim fyrstu á fætur á morgnana.
Fyndist honum sig vanta svefn, bætti hann úr því með ofurlitlum miðdegisblundi.
Mest hafði kveðið að næturvökum Þorgeirs þetta sumar, og næturnar næstu á undan því, sem hér segir frá, hafði honum lítið orðið svefnsamt.
Fáir voru svo seint á ferli, að ekki hefðu þeir getað séð ljósglætu leggja út um hjartamynduð göt á hlerunum fyrir skrifstofuglugga hans.
Oft sáu menn og skímu bregða fyrir í öðrum gluggum í þeim enda hússins, sem sýndi það, að ljós var borið um herbergin.
Þetta þótti mönnum því kynlegra, sem fáir notuðu ljós um þessar mundir, því seint skygði að á kvöldin og snemma birti á morgnana.
Ljósþörfin stóð ekki yfir nema 3 - 4 klukkustundir úr nóttunni.
Nóttina á undan því, sem hér segir frá, hafði Þorgeir verið svo slysinn að brjóta glasið af lampa þeim, sem hann notaði á næturrjátli sínu.
Hann tók þá fram kassa með lampaglösum til að ná sér í eitt.
Það var sami lampaglasakassinn, sem varð fyrir svo ómildum örlögum við aðsókn hreppstjórans um kvöldið.
- -
En áður en sögunni heldur áfram, er nauðsynlegt að litast um og kynnast atvikum og ástæðum.
Tæplega er unt að komast að réttum skilningi á menningarástandi neinnar þjóðar án þess að þekkja verzlunarsögu hennar.
-
Verzlunarsaga héraðs þess, sem hin konunglega náð af vísdómi sínum og landsföðurlegri umhyggjusemi eitt sinn hafði rammtjóðrað við Vogabúðakaupstað og tók yfir heila sýslu og part úr annari, hafði verið beint og óbreytt framhald af sögu einokunarverzlunarinnar gömlu, löngu eftir að dagar hennar voru taldir - í orði kveðnu.
Þegar verzlunin var gefin frjáls við alla þegna Danakonungs 1788, varð lítil breyting á henni.
Danir sátu einir að hitunni, og Íslendingar meinuðu þeim það ekki.
Sjálfir höfðu eigendur verzlunarinnar vit á því að koma svo ár sinni fyrir borð, að landar þeirra gerðu þeim ekki ónæði.
Og fáum mun hafa þótt árennilegt að setjast þar að til samkepni.
Þeir sátu því einir og óáreittir og þrifust vel.
Tökin á landsmönnum kunnu þeir af langri reynslu, svo að ekki stafaði verzluninni hætta úr þeirri átt.
Hún skifti við hvern mann út af fyrir sig og hagaði sér sem henni hentaði bezt við hvern einstakan.
Verzlunarstjórarnir voru oftast danskir og vanir að láta hag sinn og verzlunarinnar ganga fyrir öllu öðru.
Mörgum þeirra fanst þeir vera útlagar úr landi sínu, meðan þeir voru hér, og hugsuðu um það mest af öllu að eiga sem fyrst heimkvæmt með sem mestan auð og orðstír.
Hjálenduhugsunin var þeim rík í blóði.
Ísland var skapað til hlunninda fyrir þá og Danmörku.
Þá guðsgjöf bar að nota sem arðvænlegast.
Eins og gengur, voru mennirnir misjafnir, sem hófust til þeirrar tignar að verða verzlunarstjórar í Vogabúðum.
Sumir voru ofstopamenn og ófyrirleitnir, mentunarsnauðir ribbaldar; öðrum var betur farið.
En allir komu þeir sér illa við landsmenn, fyr eða síðar, og enginn þeirra hafði borið gæfu til að breyta verzluninni neitt til batnaðar.
En hvernig sem mennirnir voru, fengust jafnan nógir Íslendingar til að gerast skósveinar þeirra og styrkja vald þeirra og áhrif.
Ennþá eldi mjög eftir af óheillaleifum fyrri alda kúgunarinnar.
Þýlyndið var ríkt og rótgróið í eðli manna.
Öll viðleitni til sjálfstæðis og sjálfsbjargar var ófædd eða í blábernsku.
Tilhneigingin var mikil og almenn til að skríða að fótum alls þess, sem vald hafði og mátt.
Ekkert stóð mönnum þá nær en verzlunin.
Hún var auðug og voldug.
Á henni þurftu allir að halda.
Hún gat refsað mönnum eða umbunað, eftir því, sem þeir höfðu til unnið.
Við náðaryl hennar var blessað að orna sér.
Þó var þessi blessun sjaldan annað en bónþægni á vörulán, eða vægð í skuldheimtum, sem alt hnepti þá fastar og rammar í þrældóm verzlunarinnar með hverju ári.
Margir fundu sárt til lægingar sinnar og magnleysis gagnvart verzluninni.
Skuldaól hennar hringaðist hvínandi yfir höfðum þeirra.
Þeir hötuðu hana í hugskoti sínu og báðu henni allra óbæna.
En gegn henni þorðu þeir ekki að rísa og augnaþjónustan var henni kærari en engin þjónusta.
Alt sótti því í gamla horfið.
Og þegar tímar liðu fram, var ofurvald og eindæmi dönsku selstöðuverzlunarinnar í Vogabúðum orðið álíka óþolandi og á dögum Skúla Magnússonar.
En þá var háð snörp hríð um verzlunarmál Íslands, sem Vogabúðamenn höfðu lítið veður af og áttu enn minni þátt í.
Hún var háð af einörðum mönnum, sem unnu föðurlandi sínu brennandi heitt, þektu þarfir þess og hikuðu ekki við að leggja Danahylli sína í sölurnar fyrir hagsmuni þess.
Þeirri hríð lyktaði þannig, að verzlun Íslands var lýst frjáls við allar þjóðir 1854.
Nú hefði mátt ætla, að héraðsmenn tækju rögg á sig og færu að reyna að færa sér í nyt frelsi það og réttindi, sem aðrir höfðu aflað þeim til handa.
Danska verzlunin skalf á beinunum af ótta og angist; hún tók eftir því, hverju fram fór í löggjöfinni.
Nú fanst henni sem dagar sínir mundu vera taldir.
Henni þótti því ráðlegra að draga ögn úr ofstopa sínum og ójöfnuði og koma sér vel við almenning.
Nú mátti gera ráð fyrir samkepni þá og þegar, og betra að vera við henni búinn.
- En Vogabúðamenn gáfu slíku lítinn gaum.
Þeim var ekki viðbragðsgjarnt, þótt einhverjar nýjungar bærust þeim.
Heila áratugi voru þeir að átta sig á þessari stórbreytingu á verzlunarlöggjöfinni.
Loks virtust þeir hafa gleymt henni.
Þeim var orðið svo tamt að bera klafann, að þótt hann væri nú fallinn, fanst þeim þeir bera hann enn og stóðu kyrrir.
Að örfáum mönnum undanteknum, sem þráðu breytingu á verzluninni og fleiri viðskiftamenn, hirti fjöldinn ekkert um frelsi sitt.
Engin tilraun var gerð til þess að útvega nýjan viðskiftamann.
Enginn kom óboðinn.
Ár eftir ár féll allur viðskiftastraumurinn jafnt og rótt í gamla farveginum og bar að ósi í móðurskauti hinnar dönsku fastaverzlunar.
Menn voru lítilþægir.
Þeir fundu, að hún linaði á tökunum, og voru henni þakklátir.
Það voru viðbrigði frá því, sem áður hafði verið.
Hún var ekki eins bölvuð og af var látið.
Þeir mundu eftir henni verri.
Verzlunarstjórnin danska sá, að bragðið ætlaði að blessast.
Hún notaði þá tímann, meðan til vanst, til þess að búa í haginn fyrir sig og tryggja framtíð sína.
Verðbréf verzlunarinnar höfðu fallið í verði, þegar lögin komu út.
Nú hækkuðu þau aftur.
Verzlunarskjölin gáfu góðar vonir.
-
Þannig stóðu sakir, þegar Þorgeir Ólafsson varð verzlunarstjóri.
Hann var þá ungur að aldri, aðeins 25 ára gamall.
Það var óvanalegt að sjá jafnungan verzlunarstjóra við þá verzlun.
Hann tók við stöðunni fullur trausts og vona og með kjark og vilja, sem sýndist óbilandi.
Þorgeir var kominn af bændafólki þar uppi í sveitunum.
Hafði hann komið kornungur í þjónustu verzlunarinnar og unnið sér þar sjaldgæfa hylli.
Verzlunarstjórnin styrkti hann til utanfarar og tók hann á skrifstofu sína í Kaupmannahöfn.
Jafnframt stundaði hann nám á verzlunarskóla.
Að því loknu var hann gerður að verzlunarstjóra.
Sú var tíðin, að varla var nokkur staða vegsamlegri og vandameiri hér á landi en verzlunarstjórastaðan við stórar fastaverzlanir, sem vegna gamallar venju drotnuðu einvaldar í héruðum sínum.
Sýslumannsstaðan ein gat komið til greina til samanburðar.
Þó varð oft og tíðum einnig lítið úr henni hjá valdi og ríki verzlunarstjórans.
Verk það, sem sýslumönnum var falið, var smáræði að ábyrgð og umsvifum hjá því, er á verzlunarstjóranum hvíldi.
Laununum og hlunnindunum varð hvergi nærri saman jafnað.
Og þótt sýslumaðurinn hefði dómsvaldið með höndum, sem verzlunarstjórinn hlaut að lúta eins og aðrir, fór því fjarri, að það yrði verzlunarvaldinu til hnekkis að jafnaði.
Oftast tókst með lagni að sætta þessi fjarskyldu völd til þolanlegrar samvinnu.
Kóngsvaldinu hefir löngum fundist það álitlegast til góðs gengis að hafa auðvaldið til stuðnings á aðra hönd sér, en andlega valdið á hina.
Öll lifa þessi völd á spekt og taumfýsi alþýðunnar og sjúga sveita hennar.
Í Vogabúðum og þar í grendinni hafði þessu verið þannig farið um ómuna aldur.
Og enn - eftir miðja 19. öld - fylktu þeir sér oftast undir eitt merki, verzlunarstjórinn og embættismennirnir.
Aðrir atkvæðamenn héraðsins gerðust þá taglhnýtingar þeirra.
Það var vænlegast til gengis og frama.
Og í þessum flokki var verzlunarstjórinn líklegastur til forgöngu.
Hann var þeirra voldugastur.
Þannig var þessu eitt sinn farið.
En aldrei má treysta varanleik nokkurs hlutar í þessum blessuðum heimi.
Efri ár 19. aldarinnar munu jafnan fá orð fyrir hraðstígar breytingar.
Þau voru leysinga-ár.
- -
Verzlunin hafði verið vel á vegi stödd áður en Þorgeir tók við henni; en eftir komu hans tók þó hagur hennar mjög að blómgast.
Eftir nokkur ár hafði vörumagnið, bæði að innfluttri og útfluttri vöru, meira en tvöfaldast.
Verzlunin varð að færa út kvíarnar, kaupa sér hafskip í viðbót og auka og bæta eignir sínar á landi, til þess að hafa við viðskiftaþörfinni.
Þetta gerði verzlunarstjórnin ytra auðvitað með glöðu geði.
Þetta var þó ekki alt að þakka verzlunarhyggindum Þorgeirs, þótt mikið mætti þakka þeim, heldur góðæri og velgengni sveitanna í ýmsum greinum.
Meðal annars hafði risið þar upp nýr atvinnuvegur, áður lítið stundaður; það var sjávarútvegurinn.
Þar bættist verzluninni ný vara, sem hún hafði ekkert haft af að segja áður.
Þorgeir var einn af fyrstu forgöngumönnunum í þeirri grein - sem og mörgu öðru, er til bóta horfði, bæði til lands og sjávar.
Hvatti hann menn óspart til að hefjast handa og nota bjargræðisvegi sína, studdi þá til þess á margan hátt og lá ekki á liði sínu sjálfur.
Önnur héraðsstórmenni fóru hér sem oftar að dæmi hans.
Þessi framtakssemi manna og vaxandi velmegun varð öllum til góðs, og ekki sízt verzluninni.
Það studdi líka að vinsældum verzlunarinnar framan af, að Þorgeir var Íslendingur.
Dönsku verzlunarstjórarnir höfðu verið landsmönnum fjarlægari í lund og fráhverfari en hann.
Menn töldu sig í ætt við hann, beinlínis eða óbeinlínis, og voru upp með sér af honum.
Þeim gekk greiðara að skilja hann en hina.
Við þennan mann gátu þeir talað.
Hann var uppalinn á meðal þeirra og skildi þarfir þeirra og ástæður út í yztu æsar.
Enginn verzlunarstjóri þar hafði verið gæddur jafnvíðtækri þekkingu á þeim hlutum.
Þeim var það nýtt, að litið væri íslenzkum og sanngjörnum augum á hagi þeirra úr þeirri átt.
Þessi kunnugleiki Þorgeirs kom ekki síður þeim en honum sjálfum og verzluninni að góðu haldi.
Þorgeir hafði ásett sér að færa verzlunarlífið í nýtt horf, ekki með neinni snöggri breytingu, heldur smátt og smátt, með lagni og lempni.
Hann vildi feginn létta af þessu miskunnarlausa verzlunarofríki, sem staðið hafði svo lengi, öllum til stórtjóns.
Jafnframt vildi hann hreinsa hana - og íslenzku verzlunina yfirleitt - af því vansæmdarorði, sem af henni fór erlendis fyrir illar vörur og ill skil.
Auðvitað taldi hann sér skylt að hlynna að fastaverzluninni, sem hann nú veitti forstöðu, og verja hana öllum áföllum og allri háskalegri samkepni.
Öllu þessu hugðist hann að geta fram komið með því fyrst og fremst að gera viðskifti landsmanna við verzlunina annars eðlis en þau höfðu áður verið.
Þau áttu að hætta að vera nauðungarviðskifti og verzlunin átti að hætta að drotna yfir þeim.
Skuldaverzlunina vildi hann afnema með öllu.
Menn áttu að verða viðskifta-vinir verzlunarinnar, en ekki viðskifta-þrælar hennar.
Þeir áttu að læra að meta kosti hennar og afsaka bresti hennar.
Hún hafði oft hjálpað þeim og feðrum þeirra, þegar þeir voru að þrotum komnir.
Margir þeirra áttu henni það að þakka, að þeir lifðu enn.
Þess áttu þeir jafnan að láta hana njóta.
Viðskiftin áttu að verða þeim ljúf, og trygð og samúð áttu að treysta sambandið milli kaupanda og seljanda og gera það æfilangt og arfgengt.
En þetta gat þá fyrst komið til greina, er menn höfðu losað sig úr skuldaáþjáninni og skiftu við verzlunina eins og frjálsir og heiðarlegir menn, "efnalega sjálfstæðir", eins og hann komst þrásinnis að orði.
Þessar grundvallarreglur sínar prédikaði Þorgeir fyrir viðskiftamönnum sínum, hvenær sem hann gat því við komið.
Hann sýndi þeim fram á, að viðskiftasjálfstæði þeirra væri grundvöllur alls annars sjálfstæðis.
Það, að vera skuldlaus og skilvís í dagfari sínu, glæddi metnaðartilfinningu þeirra og gerði þá einarðari og upplitsdjarfari, við hvern sem þeir ættu.
Auk þess hefðu þeir sjálfir beinan hagnað af því að verzla jafnan skuldlaust, því alt það skakkafall, sem verzlunin yrði fyrir vegna óskilsemi þeirra, lenti að lokum á þeim.
Um leið reyndi Þorgeir að gera þeim ljóst, að þeir ættu einnig sjálfsagðar kröfur á hendur verzluninni.
Ætti hún drengskap og skilvísi að mæta, væri það ótvíræð skylda hennar að bjóða viðskiftamönnum sínum svo góð kjör, sem framast væri unt, án þess að henni væri þröngvað til þess af samkepni.
Hún átti að láta sér nægja svo lítinn hagnað, sem hún frekast gat komist af með, en gera vini sína jafnan hluttakandi í þeim gróða, sem væri að þakka hagstæðum verzlunaratvikum.
Hún átti að vaka yfir þörfum þeirra eins og góð húsmóðir og styðja allar sannar framfarir á meðal þeirra.
Að ýmsu leyti fylgdi Þorgeir þessum kenningum sínum fram í verkinu.
Hann sjálfur og verzlun hans runnu saman í eitt fyrir honum, þegar um framkomuna út á við var að ræða.
Úr því verzlunin var svift þeirri lagavernd, sem hún lengi hafði notið, var ekki annað fyrir en að hún staðfesti vald sitt og ríki sjálf með því að afla sér virðingar og vinsælda.
Til þess átti hún að nota tímann dyggilega, meðan hún var ein og óáreitt.
Hann var sannfærður um, að sér mundi takast að rótfesta kenningar sínar svo í meðvitund almennings, að allir skildu þær og féllust á þær.
Þá var vel farið.
Þá mátti gjarnan einhver keppinautur koma til sögunnar, því hann ynni þar ekkert á.
Hjörðin þokaði sér aðeins þéttar saman, eins og við komu úlfsins.
Andi samúðar og viðskiftatrygðar ríkti þá í héraðinu.
Og sá andi væri andi hans sjálfs.
Allir mundu þá þekkja og meta yfirburði hans og hlíta forsjá hans með fúsu geði.
Honum var það drengskaparmál að bregðast ekki trausti þeirra.
Þá væri vel fyrir séð hag hans og eftirmanna hans - ef þeir spiltu því ekki sjálfir.
Menn hlýddu á fortölur Þorgeirs og mótmæltu þeim ekki.
Flestir létu þær eins og vind um eyrun þjóta.
Margir hugsuðu sitt um ýms af þessum atriðum, þótt ekki þætti þeim vert að stæla um þau við verzlunarstjórann.
Einnig fanst sumum kenningar hans fullheimtufrekar og ekki lausar við einveldishug og drotnunargirni.
Þeir voru og efablandnir um, að þessi verzlunareindrægnisandi yrði jafnríkur, þegar á reyndi, eins og verzlunarstjórinn gerði sér von um.
En hollara var að láta það ekki í ljós í návist hans, því Þorgeir var ákafamaður í skapi og trúmikill á mál sitt.
Árangurslaus varð viðleitni Þorgeirs þó ekki.
Fyrstu árin minkuðu skuldir viðskiftamanna hans að drjúgum mun.
Stöku menn tóku sér til íhugunar fortölur hans um "efnalegt sjálfstæði" og losuðu sig úr öllum skuldum.
Voru þeir lengi í miklum kærleikum hjá Þorgeiri.
Meðal þessara manna voru þeir bræður, Sveinbjörn í Seljatungu og Sigurður hreppstjóri í Vogabúðum; ennfremur umboðsmaðurinn á Klaustrinu og nokkrir fleiri, sem nú beittu hinu "efnalega sjálfstæði" sínu nokkuð á annan veg en Þorgeir hafði ætlast til í fyrstu.
Þetta voru blómaár Þorgeirs verzlunarstjóra, enda varð hann brátt slíkt stórmenni í héraðinu, að enginn var jafnoki hans.
Jafnframt því, sem verzluninni óx fiskur um hrygg, græddist honum sjálfum drjúgum fé.
Launin voru há og hlunnindin margvísleg.
Þar að auki lagði hann stund á ýms gróðavænleg fyrirtæki, bæði til lands og sjávar.
Verzlunarstjórnin ytra hafði hinar mestu mætur á honum, og mátti svo heita, að hann réði einn öllu um mál verzlunarinnar, bæði utan lands og innan.
Og vald þetta var ekki lagt í heiguls hendur.
Þorgeir var því vaxinn og kunni vel með það að fara.
Á framförum þeim, sem hann taldi sannar og staðgóðar, hafði hann mikinn áhuga og beitti sér jafnt fyrir hugsjónir annara sem sínar eigin, ef honum féllu þær í geð.
Væri eitthvað nýtt á seyði í héraðinu, var ráða hans jafnan leitað.
Í framfarasamtökum þeim, sem komist höfðu á, hafði hann sjaldnast forsætistignina á hendi; hana lét hann öðrum eftir, sem gengust fyrir vegsaukanum.
En jafnan var hann með í ráðum og ekki skirðist hann við að taka í taumana um ráð eða framkvæmdir, ef honum sýndist svo.
Að rausn og stórmensku stóð hann öllum framar.
Meiri háttar viðskiftamenn verzlunarinnar voru jafnan gestir hans, þegar þeir voru í kaupstaðnum.
Allir heldri menn, sem til kaupstaðarins komu, voru sjálfsagðir í hús hans.
Hann var íslenzkur í anda og gestrisinn að sið fornra stórmenna.
Aldrei var hann glaðari en þegar svo margt var gesta við borð hans, að hann sjálfur og heimafólk hans komst ekki að.
En gestrisni hans náði lengra en til matar og húsaskjóls.
Oft var setið að sumbli og glaðværð undir þaki Þorgeirs og margt bar þar nýtilegt á góma.
Þar hittust menn úr ýmsum áttum, sem sjaldan höfðu tækifæri til samtals.
Húsbóndinn sá um, að gestum hans leiddist ekki, og sjálfur var hann lífið og sálin í glaðværðinni.
Mörg af framfaramálum héraðsins áttu þar upptök sín.
Það var orðin venja meðal helztu manna héraðsins að hittast þar til mannfagnaðar og ræða áhugamál sín yfir góðum mat og gnótt af víni.
Á þeim árum var Þorgeir hverjum manni betur til höfðingja fallinn.
Yfirleitt var hann stiltur vel, en þó nokkuð örgeðja við vín.
Gleðimaður var hann í samsætum og gjarn á að halda ræður.
Hann var tryggur vinur vina sinna, en hinum þungur í skauti, sem gerðu honum á móti.
Einlægur var hann og hreinskilinn við hvern mann, en mörgum fanst hann frekur í orðum og harður í kröfum.
Menn höfðu beyg af honum, en báru þó jafnframt lotningu fyrir honum.
-
Fyrstu 10 árin, sem Þorgeir var verzlunarstjóri, hafði hann ekkert af keppinautum að segja.
Enginn treysti sér til að beita á hinn gamla einkarétt selstöðuverzlunarinnar.
Að þeim tíma liðnum fór að bóla á keppinautum, þótt smáir væru.
Hinn fyrsti var danskur lausakaupmaður.
Hann kom eina ferð á ári með allskonar vörur á skipi sínu, bæði nauðsynlegar og ónauðsynlegar, og seldi þær í lausakaupum á ýmsum höfnum, en þó mest á Voginum.
Lagði hann skipi sínu við akkeri utarlega á voginum, þar fram undan, sem Bræðraverzlunin var nú.
Þá var þar engin bygð.
Innar mátti hann ekki vera á voginum, því þar var lægi Jespersens-skipanna.
Tjaldaði hann yfir skipið milli siglutrjánna, sló saman krambúð í nokkrum hluta af farmrúminu og verzlaði bæði þar niðri og á þiljunum undir tjaldinu.
Ekki fór hann fyr á haustin en vörur hans voru uppseldar, eða því sem næst, en kom svo með nýjar birgðir á vorin.
Ekki stóð lengi á því, að hann fengi viðskiftamenn á Voginum.
Í fyrstu greiddi nýjungagirni manna götu hans; en síðan fleira.
Það þótti að ýmsu leyti betra að skifta við hann en fastaverzlunina, og meðan hann lét aðeins hönd skifta hendi, gat hann selt sumt með betra verði en fastaverzlunin.
Húsfreyjurnar í sveitunum biðu því með kaupstaðarferðir sínar - oft sér til stórbaga - þar til lausakaupmaðurinn var kominn.
Þá fóru þær til hans með nokkuð af ullinni og tóku út á hana í lausakaupum.
Þær urðu þá oft sjóveikar - því stundum var alda svo utarlega á voginum - og hraktar við lendinguna, því bryggja var engin; en þessi óþægindi létu þær ekki á sig fá.
Þorgeir fór að gefa þessum smáa keppinaut sínum auga og sá, að ekki mátti við svo búið standa.
Samkepnin varð þó aldrei hörð, því leikslokin voru fyrirsjáanleg.
Hann neitaði þeim um lán, sem nokkuð skiftu við lausakaupmanninn, og batt allar nýjar lánveitingar því skilyrði, að lánþeginn skifti við sig að öllu leyti.
Þetta kom mönnum illa.
Það lag var nú einu sinni komið á og orðið gamalt og landlægt, að enginn gat þrifist án þess að skulda í kaupstaðnum.
Menn tóku út vörur á öllum tímum ársins gegn væntanlegum innlögum, þegar vörurnar væru til.
Þegar svo vörurnar loks voru tilbúnar, gekk misjafnlega að láta þær hrökkva til borgunar á öllu því, sem út hafði verið tekið.
Síðan þurfti að byrja á nýjum lánum.
- Nú urðu þeir, sem ekki vildu hætta öllum viðskiftum við lausakaupmanninn, að taka alla ársúttekt sína hjá honum á sumrin í einu lagi, en komust í mestu þrot með allar nauðsynjar, áður en hann kom aftur.
Þá fór einnig að bera á gamla verzlunarsjúkleikanum, sem fastaverzlunin hafði átt svo lengi við að búa, sem sé vanskilunum á skuldum þeim, sem þeir höfðu komist í við hann.
Slík vanskil þoldi hann miklu síður en fastaverzlunin.
Aftur á móti mátti Þorgeir til að vera leiðitamari til lánveitinga við þá menn, sem hann hafði neytt til að hætta viðskiftum við lausakaupmanninn.
Þeir hættu þó ekki viðskiftunum í raun og veru, en létu þau fara fram undir annara manna nöfnum.
Afleiðingin af þessu öllu saman var sú, að vanskilin við fastaverzlunina fóru í vöxt.
Úttekt manna var lík og áður; það hlaut að vekja grun hjá Þorgeiri, ef hún færi minkandi.
En innlögin rýrnuðu, því að klipið var af þeim í laumi handa lausakaupmanninum.
Skuldir viðskiftamanna Þorgeirs, sem farið höfðu minkandi um nokkur ár, fóru nú aftur vaxandi.
Þar með varð ein af fegurstu verzlunarhugsjónum hans að láta undan síga.
En nú höfðu menn enn af nýju fengið að kenna á ráðríki fastaverzlunarinnar dönsku, aðhaldi hennar að viðskiftafrelsi þeirra og óvægni verzlunarstjórans.
Þetta gróf um sig í skapi þeirra, þótt lítið bæri á.
Vanskilin við lausakaupmanninn fóru líka vaxandi.
Hann lét í haf með minna og minna af vörum, en meira og meira af "föstum" - alt of föstum - eignum á landi, sem komu honum að litlu haldi á erlendum markaði.
Loks leiddu vanskilin til þess, að hann varð að hætta ferðum sínum hingað til lands, en sendi skuldheimtumann í sinn stað til viðskiftamanna sinna.
Þar með var sá keppinauturinn úr sögunni.
Þeir, sem höfðu haldið sér dauðahaldi í hann í verzlunarsökum, neyddust nú til að flýja á náðir Þorgeirs og sanna hið fornkveðna: "Sigraðir menn verða að sætta sig við allt". -
Næstu keppinautar Þorgeirs voru "borgarar".
Það voru innlendir menn, sem settust að fyrir utan lóð verzlunarinnar.
Keyptu þeir sér verzlunarleyfi, bygðu sér hreysi og tóku að verzla.
Oftast keyptu þeir vöruafgang lausakaupmannsins á haustin og höfðu lítið annað til að verzla með.
Enginn þorði að skifta við þá neitt til muna, því ef Þorgeir neitaði einhverjum um lán vegna þeirra viðskifta, voru þeir á flæðiskeri staddir; ekki gátu "borgararnir" fullnægt þörfum nokkurs manns.
Þorgeir gerði ekki annað en skop að þessum keppinautum sínum.
Lét hann þeim stundum í té vöruslatta frá sér með niðursettu verði, til að selja með ofurlitlum ágóða.
Atvinnan hefir eflaust verið mögur, því á tíu árum höfðu þrír "borgarar" byrjað á slíkri verzlun og jafnmargir hætt.
Öll gerði þessi samkepni aðeins ilt verra.
Þegar fastaverzlunin hafði gengið milli bols og höfuðs á keppinautum sínum, lét hún menn óspart kenna á almætti sínu.
Þorgeir hugsaði nú um það mest af öllu að bæla niður alla viðleitni manna til þess að afla sér annara viðskiftavina og eyða gersamlega öllum uppreisnarhug úr ríki sínu, að dæmi gamalla einvaldsdrotna.
- Aftur á móti höfðu menn nú fundið að því lítilsháttar bragð, hvað verzlunarsamkepni er, og þyrsti eftir meiru.
Þessi þrá eftir breytingum á viðskiftalífinu fór vaxandi með ári hverju; en henni fylgdi óvild til fastaverzlunarinnar.
Ólagið festi dýpri og dýpri rætur og hafði mikil og ill áhrif á siðferðislíf manna og hugsunarhátt.
Aftur neyddust menn til að gera sig kjassmálga við þá stofnun, sem þeir hötuðu.
Aftur urðu þeir að nota grímu vináttuþels og undirgefni í viðskiftum sínum og bregða fyrir sig allskonar augnaþjónustu, til þess að verða ekki af allri verzlunarnáð og fá að verma sína köldu limi við ylgeisla lánveitinganna.
Aftur stóðu menn frammi fyrir þessum volduga einvaldsdrotni, bognir í lendum, með skjálfandi kné og mórauða samvizku.
Nýlega höfðu þeir reynst "vanþakklátir og ótrúir".
Þetta ólukku aðskotadýr, lausakaupmaðurinn, hafði freistað þeirra.
Þeir skyldu aldrei gera það oftar!
En hjá öllum þorra manna þroskaðist gremja og óvild til verzlunarinnar og baneitraði hugi manna í hennar garð.
Margir álitu það syndlaust eða jafnvel sjálfsagt að pretta þessa illræmdu einokunarverzlun og reyna á allar lundir að leika á hana, án þess að ganga í berhögg við hana.
Um þetta voru jafnvel leynileg samtök og menn hlökkuðu yfir því í sinn hóp, ef það hepnaðist.
Vanskilin færðust mjög í vöxt; svik og orðbrigði urðu enn almennari en áður.
Verzlunin galt líku líkt og tók ómjúkum höndum á mönnum fyrir óheilindi þeirra; fleiri urðu þar oft að gjalda en til höfðu unnið.
Við það fjölgaði óvinum hennar.
Óvildin breiddist út, frá yztu nesjum til instu dala.
Yfirborðið var slétt og fágað; enginn þorði að láta það uppskátt, sem honum bjó niðri fyrir.
En því þyngri var harmurinn í hugum manna.
Verzlunarlífið var gerspilt og blés fúa og ólyfjan í aðrar greinar samlífsins manna á meðal.
Það jók líka mjög á óvinsældir verzlunarinnar, að hún var dönsk.
Stjórnarbaráttan hin síðari stóð þá yfir og hugir manna voru gramir og æstir út af undirtektum dönsku stjórnarinnar undir ýms mál, sem nú voru orðin þeim áhugamál.
Stjórnmálamenn og ritstjórar blésu mjög að þessum kolum.
Fór þá sem oftar, að hófið var vandratað.
Margir lögðu þá fæð á alt, sem danskt var, og ömuðust við því á ýmsar lundir.
Fornir harmar, sem kendir voru sambúðinni við Dani og yfirgangi þeirra, voru óspart ýfðir upp.
Þeir menn, sem erindi þeirra ráku hér á landi, voru nefndir "danskir Íslendingar", "danskir okrarar" og enn verri nöfnum, og þeim gerðar ýmsar búsifjar.
Því fór fjarri, að Þorgeir þekti ástandið eins og það var.
Enginn hafði einurð og hreinlyndi til að segja honum það blátt áfram, sem dulið lá í skapi þorra manna.
En hann sá þó meira en nóg til þess að ganga úr skugga um, að ekki var alt eins og það átti að vera og hann hafði óskað.
Þetta vakti hjá honum kala og gerði hann stundum biturlyndan og óþjálan.
Kurr manna hafði hann að engu, en fór sínu fram.
Ekki hirti hann þá heldur um að draga dul á það, ef hann var þorra manna andstæður í almennum áhugamálum, þótt ekki aflaði það honum vinsælda.
Urðu þá margir að þola honum hörð orð og sár.
Eigi að síður var svo að sjá, sem ekki skorti hann hylli og vinfengi helztu manna héraðsins, og ennþá var hann þeirra mestur að rausn og ríkilæti. -
Þá kom Kaupfélagið til sögunnar.
Kaupfélög voru byrjuð í öðrum bygðum landsins, en þó ekki fyrir löngu, þegar bændur í sveitunum kringum Vogabúðir tóku sig saman um að gera tilraun með þennan félagsskap.
Fögnuðurinn yfir þessu nýja undra- og óskabarni var þegar mikill meðal almennings.
Þessi verzlun var í heiminn borin til þess að frelsa menn úr klóm fastaverzlunarinnar.
Og hún var íslenzk - stóð og féll með dugnaði og samvinnu þeirra sjálfra.
Allar kröfur hennar til lífsins voru þeim að vísu ekki ljósar; en þeir unnu henni og vildu mikið á sig leggja hennar vegna.
Það styrkti líka álit hennar og traust á meðal manna, að efnuðustu og atkvæðamestu mennirnir í hverri sveit gerðust forkólfar þessa félagsskapar og fulltingismenn hans.
Þessi verzlun byrjaði því lífsferil sinn með alt öðrum hætti en bæði "borgararnir" og lausakaupmaðurinn.
Þar höfðu efnamennirnir verið tregastir til viðskifta, svo nokkru næmi.
Ef til vill hafði það mest orðið þessum litla vísi til samkepni að fjörlesti.
Auk þess kom kaupfélagsskapurinn með eitthvað nýtt og nýstárlegt.
Vörurnar voru ekki alveg sömu tegundar og hjá fastaverzluninni, og yfirleitt bæði betri og ódýrari.
En hitt var þó enn meiri nýjung, að þær hétu alt öðrum nöfnum.
Dönsku nöfnin, sem orðin voru íslenzk í aðra röndina, dugðu nú ekki lengur.
Nú höfðu menn önnur eins nýmæli í munni eins og overhead-mjöl, bisquits, creamcakes eða sunlight-soap o.fl.
Slík nýyrði í daglega málinu keptust menn nú um að læra og kenna öðrum, og þóttust menn að meiri.
Stórum, olíuprentuðum myndablöðum, með auglýsingum þvert yfir myndirnar, var sáð út um allar sveitir.
Þau fylgdu vörunum og kostuðu ekkert; ekkert gler þurfti yfir þau og enga umgerð utan um þau.
Þau urðu því fljótt híbýlaprýði heldri bænda, hvað þá kotunga.
- Húsfreyjurnar voru óþreytandi að dásama hinar nýju vörur.
Bændurnir glottu ánægjulega í kampinn; því þótt kaupfélags-munntóbakið væri "bölvaður ruddi", þá bætti brennivínið það upp - og hét whisky.
Á öllu var einhver ókunnur, en aðlaðandi blær, sem menn fengu notalega vímu af.
Hann var ekki íslenzkur; ekki danskur heldur.
Hann var enskur.
Fordildin átti líka sinn þátt í því að koma fótunum undir Kaupfélagið.
Nú fengu menn vörur sínar á gufuskipum; Jespersens-verzlunin hafði aldrei fengið gufuskip.
Munurinn var aðallega sá, að skipið kom nær tilteknum tíma en seglskip geta gert, og ennfremur sá, að miklu meira var rekið eftir uppskipuninni en áður.
En það var tilkomumikið að fá gufuskip; eitthvað, sem vert var að státa af.
Um leið var það storkun fyrir fastaverzlunina.
Þeirra skip báru af hennar.
"Járnbarð" gufuskipsins var sýnilegt tákn framsóknar og festu í rásinni og "sýndist óvinnandi".
- Engin var meiri gleðistund í sveitunum í grend við Vogabúðir en þegar menn sáu módökka reykjarhnökra leggja upp í loftið við flóamynnið og skip stefna að landi.
Þá voru hestarnir sóttir, því þá þurfti húsbóndinn í kaupstaðinn.
Niðri við Voginn ætlaði þá alt að ganga af göflunum.
Þó var alvarlega brýnt fyrir kaupfélagsmönnum að panta ekki meiri vörur en þeir væru vissir um að geta borgað árlega.
Jafnframt voru þeir ámintir um að panta sér nóg til ársins, svo þeir kæmust af þar til vörur kæmu aftur, án þess að þurfa að leita til fastaverzlunarinnar.
Að því er snerti fyrri regluna, mundu menn hana furðanlega fyrsta og annað árið.
Eftir það fóru menn að verða skeytingarminni um hana og óragari að panta.
Óskirnar og þarfirnar voru margar og uppfyllingar þeirra lengi þráðar.
Þá fór það að koma fyrir, að menn gátu ekki borgað úttekt sína árlega.
Þeim gekk illa að lifa skuldlausum.
En til þess að fyrirbyggja hið síðara, stofnuðu menn innan Kaupfélagsins annan félagsskap.
Það var hlutafélag, sem hafði það markmið að standast kostnaðinn, sem af því leiddi að geyma jafnan nokkrar birgðir af vörum Kaupfélagsins, ef félagsmenn skyldu komast í vistaþröng.
Skyldi byggja hús við Voginn og hafa þar jafnan opna sölubúð, bæði fyrir félagsmenn og aðra.
Öllum fanst þetta æskilegt, og flestir studdu það með hlutakaupum.
Þetta varð fyrsti vísirinn til Bræðraverzlunarinnar í Vogabúðum. - -
Þorgeir verzlunarstjóri tók snemma eftir þessari nýju verzlunarhreyfingu og var búinn að frétta af henni út í yztu æsar, jafnvel áður en hún komst á laggirnar.
En í stað þess að taka þá þegar fyrir kverkar henni, varð honum það á að líta á hana eins og nýja útgáfu af lausakaupmanninum og "borgurunum" og lét hana því afskiftalausa að mestu.
Reynsla hans af hinum fyrri verzlunarhreyfingum varð til að halda hlífiskildi yfir hinu unga kaupfélagi.
Þorgeir trúði því ekki, að upp úr þeim jarðvegi, sem þar var fyrir pretti og verzlunaródrengskap, ósjálfstæði og innbyrðis tortrygni, gæti vaxið nokkur sá félagsskapur, sem hald væri í.
Hann þekti hvern mann í samtökunum.
Fáir voru þeir, sem hann þekti að því, að á þá væri mikið treystandi.
Hann þóttist sjá fyrir forlög þessa nýja félags: Fyr eða síðar mundi það lenda í skuldum og ógöngum, vegna kæruleysis meðlima sinna, og fyrirgera trausti sínu.
Að svo komnu var ekki víst, að þeir lentu í mildari höndum en hans.
Viðskiftamenn þeirra erlendis þekti hann ekkert; en hann fann, að sér mundi sárna að sjá þá grátt leikna af útlendum fjárplógsmönnum.
Ennþá hafði hann aldrei beitt þá hörðu, þótt stundum hefði hann hótað því.
Nú gat hann þess til, að þeir tímar mundu koma, að þeir iðruðust eftir að hafa yfirgefið gamlan og reyndan viðskiftamann.
Hann tók þá forkólfa Kaupfélagsins fyrir, einn eða fleiri saman, eftir því sem hann náði í þá, og reyndi að telja þeim hughvarf.
Hann sýndi þeim fram á, að verzlun þessa héraðs væri ekki til tvískifta.
Tvær verzlanir gætu ekki þrifist í Vogabúðum.
Þegar samkepni byrjaði í fullri alvöru, yrði önnurhvor verzlunin að gefast upp, og þá væri einokunin komin á aftur.
Hann kvað því hyggilegra fyrir þá að hlíta sínum ráðum og hlynna að þeirri verzlun, sem hann veitti forstöðu.
Hún væri gömul og reynd og í góðu áliti erlendis.
Hann kvað það lengi hafa fyrir sér vakað að kveðja hina helztu menn héraðsins fyrir ráðunauta sína um mikilsverð verzlunarmál.
Tillögur þeirra mundi hann síðan leggja fyrir verzlunarstjórnina.
Á þennan hátt myndaðist ráðgefandi verzlunarþing í Vogabúðum, sem mikils mundi verða virt.
Einnig kvaðst hann mundu geta komið því til leiðar, að þeim yrði gefinn kostur á að eignast hluti í verzluninni og atkvæði um mál hennar.
Ef þeir legðu þá stund á að halda saman fé sínu og verða "efnalega sjálfstæðir", mundi þeim smátt og smátt takast að gera hana innlenda og græða á henni sjálfir.
Þessar kenningar studdi hann með mörgum fróðleik úr fenginni reynslu verzlunarinnar.
En árangurinn af þeim varð samt sem áður rýr.
Ekki höfðu menn trú á hagnaði af því að eiga fyrirtæki í samlögum við Dani.
Þar að auki voru þeir nú komnir af stað með fyrirtæki sitt og fanst þeir ekki geta aftur snúið.
Selstöðuverzluninni dönsku hugðust þeir ekki að hlífa, hvað sem öðru liði.
Nú varð að bera eða bresta um hagi þeirra.
Þeir þökkuðu því Þorgeiri heilræði hans og kvöddu hann hæversklega, en forðuðust að gefa honum færi á sér til frekara viðtals.
Þegar tímar liðu fram og Kaupfélagið tók að færast í aukana, hófst samkepni upp á líf og dauða.
Þorgeir hugðist að beita sömu tökunum og hann hafði áður beitt, á tíð lausakaupmannsins, sem sé að neita þeim um reikningslán, sem í Kaupfélaginu voru.
En nú var það hætt að hrífa.
Menn voru við bragðinu búnir.
Nú hjálpuðu þeir hverjir öðrum og þokuðu sér því fastar saman sem meira svarf að þeim.
En furðanlega komust þeir af án Þorgeirs og verzlunar hans.
Viðskiftin við fastaverzlunina minkuðu óðum.
Viðskiftamennirnir fóru unnvörpum í Kaupfélagið, og það án þess að kveðja fyrri viðskiftamann sinn sæmilega.
Hér þurfti því að taka til alvarlegra ráðstafana af hálfu fastaverzlunarinnar, ef duga skyldi.
Flestum bar saman um, að Þorgeir hefði tvöföld verzlunarhyggindi á við forstöðumenn Kaupfélagsins.
Ekki er því ólíklegt, að honum hefði tekist að sliga Kaupfélagið og tvístra því með harðfengi sínu og hagsýni, ef hann hefði fengið að njóta sín.
En þá komu önnur atvik Kaupfélaginu til hjálpar.
Þorgeir varð ósammála yfirmönnum verzlunarinnar erlendis.
Kraftar hennar skiftust; innbyrðis ósamlyndi hefti allar framkvæmdir hennar.
Þorgeir reyndi að sýna yfirmönnum sínum fram á, hvílíkur háski verzluninni stæði af því að fá slíkan keppinaut við hlið sér og missa fasta viðskiftamenn hér á landi, hvern eftir annan.
Enn væri þó Kaupfélagið lítt þroskað og mundi drýgja margar æskusyndir.
Yrði því nú fyrirkomið, væru slíkar hreyfingar niður kveðnar fyrst um sinn.
Hann vildi því leggja alt kapp á samkepnina, hvað sem öllu öðru liði.
Verzlunin mátti tapa árlega og lenda í skuldum, ef tapið aðeins leiddi til sigurs.
Oft hafði Þorgeir fylgt skoðun sinni kappsamlega fram, en aldrei eins og nú.
Hann heimtaði nægar vörubirgðir og fjölbreyttari en áður; en það var þó það minsta.
Hann vildi fá vald til þess að haga verði bæði á innlendri og útlendri vöru alveg eftir geðþótta sínum og vera einráður um allar gerðir sínar, meðan á þessu stríði stæði.
Gegn þessu hét hann að ábyrgjast framtíðargengi verzlunarinnar og einveldi hennar enn um langan aldur og lagði við fé sitt og þegnskap.
Verzlunarstjórninni ytra hraus hugur við að fallast á kröfur Þorgeirs.
Verzluninni hafði hnignað síðari árin og skuldir aukist.
Hún var hrædd um, að kepni sú, sem Þorgeiri bjó í hug, mundi gera út af við fastaverzlunina sjálfa.
Þeir þektu lítið til atvika hér á landi og skildu ekkert í þessari tryldu samkepni, sem Þorgeir talaði um.
Þorgeir lagði að þeim því fastara.
Hann reyndi að fullvissa þá um, að þessi hríð yrði hörð, en stutt, þar til yfir lyki með þeim og kaupfélagsmönnum.
Alda þessarar innlendu verzlunarhreyfingar hefði risið of hátt.
Bráðum mundi hún springa.
Þá riði á að nota tækifærið og bæla hana með öllu.
En það mundi ganga úr greipum, ef illa væri í garðinn búið heima í Vogabúðum, en framkvæmdavaldið úti í Kaupmannahöfn.
Verzlunarstjórnin daufheyrðist við öllum þessum fortölum Þorgeirs og sat við sinn keip.
Í stað þess að auka vald hans, var af því klipið.
Hún vildi alls ekki reyna að breyta til um grundvallarreglur og fyrirkomulag verzlunarinnar.
Allar breytingar voru henni á móti skapi.
Með fyrirkomulagi því, sem nú var, hafði verzluninni vegnað vel um langan aldur.
Þessi samkepnisháski gat ekki annað verið en grýla.
Þorgeir var orðinn dutlungafullur, svo bezt var að fara varlega að ráðum hans.
Og hvers vegna átti að láta stórfé liggja arðlaust í óseldum vörum úti á Íslandi?
- Þorgeir fékk því ekki vörur þær, sem hann bað um.
Tillögur hans voru að engu hafðar.
Verzlunin færði saman kvíarnar.
Stjórnendur hennar voru ekki gæddir áhuga Þorgeirs og ötulleik.
Það varð Kaupfélaginu að liði.
Þorgeir háði því baráttu á tvær hendur og hlífði hvorugum.
Baráttu hans innan lands sáu allir; af hinni vissu fáir.
Fyrir hvorugum vildi hann af hólmi ganga.
Hann sá nú varla fram á annað en að hann hlyti að lúta í lægra haldi í viðureign sinni við Kaupfélagið, ef nokkur dugur væri í því og ekkert óvænt óhapp bæri því að höndum.
Þann ósigur kendi hann húsbændum sínum.
Dró hann ekki dul á það í bréfum til þeirra og lamdi þá sporðdrekum fyrir heigulshátt þeirra og þröngsýni.
En ekki bætti það samkomulagið.
Heima fyrir varð stríðið ákafara með ári hverju.
Þorgeir hamaðist gegn Kaupfélaginu og gaf ekki grið.
Nú var svo komið, að kaupfélagsmenn vildu flest annað fremur en falla í greipar hans af nýju, og gerðu því alt, sem þeir gátu, til að magna félagsskap sinn og Bræðraverzlunina.
Enda veitti ekki af.
Forkólfar þeirra vöktu vandlega yfir hverjum sauð í hjörð sinni, að hann sviki þá ekki eða gerði þeim ógreiða.
Framkvæmdastjórn þeirra fékk ótakmarkað vald, en átti líka að sjá fyrir hag félagsins að öllu leyti og bæta úr öllum þörfum félagsmanna, svo ekki týndust þeir úr samtökunum.
Þetta var því erfiðara, sem félagsmönnum leið nú ver að mörgu leyti en áður, meðan þeir skiftu við fastaverzlunina.
Nú komust þeir í þrot með nauðsynjar sínar á hverju ári og urðu að sætta sig við það, að þeim væri skömtuð hjálp úr hnefa.
Vörur þeirra voru flokkaðar eftir gæðum, og lenti mestur hluti þeirra í versta flokkinum.
Það fanst þeim óbærileg móðgun.
En verst undu þeir þó eftirlitinu.
Það lá á þeim eins og farg.
Freistingin til afturhvarfs var mikil, því enn gufaði upp úr kjötkötlum fastaverzlunarinnar.
En svo var þeim talin trú um, að nú væru þeir að bera sigur úr býtum í samkepninni og þá mundi hagur þeirra batna.
Við það hættu þeir að mögla.
Glímumóður og sigurvon fyltu hugi þeirra - og þetta hélzt ótrúlega lengi.
Þessi viðureign þeirra Þorgeirs og kaupfélagsmanna óx brátt upp úr því að vera verzlunarsamkepni á heilbrigðum grundvelli.
Hún varð einkamál manna og skifti þeim í tvo flokka.
Í héraði þessu, þar sem friður og eindrægni höfðu ríkt um ómuna aldur, þar sem verið hafði ein hjörð og einn hirðir, logaði nú alt í ófriði.
Ennþá fylgdu margir Þorgeiri að málum og ilskuðust við kaupfélagsmenn.
Gamlar væringar, sem aldrei höfðu þó orðið ósættisefni, voru nú vaktar upp og notaðar í glósum og brigzlum.
Alstaðar voru háðar smáskærur.
Úlfúð og tvídrægni var hvarvetna smeygt inn.
Flokkarnir skapraunuðu hvor öðrum og hæddu hvor annan.
Allskonar sögur voru bornar út.
Hrakspár og getsakir voru á stöðugu sveimi milli flokkanna.
Þessi verzlunarmál virtust ætla að gera út af við alt samkomulag þar í sveitunum.
Menn Þorgeirs voru færri og þeim fór árlega fækkandi.
Í hinum daglegu orðasennum áttu þeir örðugri aðstöðu en hinir.
Öllum hinum mörgu ávirðingum dönsku selstöðuverzlunarinnar, að fornu og nýju, var þeim stöðugt fleygt á nasir.
Önnur eins undur af syndum hafði Kaupfélagið ekki drýgt.
En þegar þeir fundu á sig ganga bardagann og flokkur þeirra þyntist jafnframt, var ekki trútt um, að á þá kæmi berserksgangur.
Fór þá oft svo, að þeir gripu til þeirra vopnanna, er sízt skyldi, og gerðu málstað sínum ógagn eitt.
Þorgeir og verzlun hans hlutu þá oft að gjalda þess, sem þau höfðu ekki til unnið.
Alla þessa baráttu tók Þorgeir sér mjög nærri, og meðan á henni stóð, breyttist hann mjög, bæði að skapi og útliti.
Mest af öllu gramdist honum það þó að sjá menn, sem hann hafði margsinnis hjálpað og stutt til góðs gengis, menn, sem hann áleit óbrigðula vini sína, bregðast sér, hvern á fætur öðrum.
Viðleitni hans til að tengja menn samhygðarböndum við verzlun hans var nú strönduð.
Engir reyndust honum ver en þeir, sem hann hafði gert "efnalega sjálfstæða".
Nú gengu þeir fram fyrir fylkingar römmustu mótstöðumanna hans og storkuðu honum.
Meðal þessara manna voru þeir Vogabúðafeðgar.
Enginn maður hafði notið slíkra hlunninda af verzlun Þorgeirs sem Sigurður gamli í Vogabúðum.
Engum manni hafði Þorgeir sýnt meiri vinsemd.
Hann hafði veitt Sigurði atvinnu við beykisstörf.
Að þeim mátti hann vinna eftir sínum eigin hentugleikum og fékk vinnuna vel borgaða.
Hann átti Þorgeiri mikið að þakka efni þau, sem hann nú var kominn í; áður hafði hann verið eignalítill og ómagamargur.
Þorgeir hafði hjálpað honum í hvívetna með ráði og dáð.
Sonu hans tvo, þá Friðrik og Sveinbjörn, hafði hann tekið unga í búð til sín, alið þá upp til verzlunarstarfa og mannað þá, sem væru þeir hans eigin synir.
Friðrik hafði hann stutt til utanfarar og mælt með honum á skrifstofu verzlunarinnar í Kaupmannahöfn.
- Alt þetta launuðu þeir nú með því að gerast foringjar mótstöðumanna hans og auka á raunir hans á ýmsan hátt.
Líkt þessu var ástatt með fleiri.
Oft hugsaði Þorgeir um þetta í einrúmi.
En þegar hann hugsaði um öll þau vonbrigði, allan þann misskilning og vanþakklæti, sem hann hafði orðið fyrir, og fann til vanmáttar síns gagnvart mótstöðumönnum sínum, þá varð honum sárt í skapi.
En allar mótgangsöldur brotnuðu að lokum á einhverju hörðu og hljómþungu í huga hans, sem drundi við eins og orustulúður: "Grátum ekki; munum heldur!"
Ennþá var honum ekki horfin öll von um, að honum mundi takast að yfirbuga þá kaupfélagsmenn.
Byrðin á helztu mönnum þeirra hlaut að vera farin að þyngjast og þeir að lýjast.
Einn og óstuddur skyldi hann koma þeim á kné.
- En með þeim sigri mundi hann ríða yfirmenn sína utan lands úr söðli.
Þá réði hann aftur einn öllu, og þá - þá væri réttast að láta kné fylgja kviði.
-
Þannig var yfirlit yfir verzlunarsögu Vogabúðakaupstaðar hin síðustu árin.
Nú var svo komið, að meðan kaupfélagsmenn ruddu á land vörunum úr gufuskipi sínu, var fastaverzlunin vörulaus að kalla.
Hún hafði lítið af nýjum vörum fengið þetta ár.
Vörukröfum verzlunarstjórans var ekki sint lengur, nema að hálfu leyti.
Honum var fyrir lagt að selja upp hinar eldri birgðir og krefja inn skuldirnar.
Hljótt var og dauflegt kringum hús verzlunarinnar; fáir voru þar á ferli.
Geymsluhúsin stóðu harðlokuð; sum voru sjaldan opnuð: Önnur mannvirki verzlunarinnar stóðu ónotuð.
Öll þau kynstur, sem verzlunin átti af ýmsum þeim hlutum, sem að atvinnunni lutu, úti og inni við, lágu nú í stöflum og biðu síns vitjunartíma.
Af öllu því verzlunarliði, sem eitt sinn var þar innan búðar, voru nú aðeins tveir unglingar eftir, sem "flugust á og brutu alla skapaða hluti", eins og sagt var meðal kaupfélagsmanna.
Bókarann gamla taldi enginn; hann var "úr sögunni".
Hin mikla og fyrrum volduga stofnun kúrði sig niður og svaf eins og gamall, gigtveikur björn í bæli sínu.
En þangað litu menn samt með ugg og ótta; á meðan hún dró andann, gat hún haft það til að rísa upp á skottleggina.
Og þá vildu fáir verða fyrir henni.
En á hljóðum næturstundum reikaði verzlunarstjórinn um hálftóma búðina og búðarloftin - aleinn, svefnlaus, eirðarlaus og hugsaði hugsanir sínar.
Hann hvarflaði frá einu til annars, án þess að vita til fulls, hvað hann gerði, þuklaði á hlutunum, leitaði - hann vissi ekki að hverju; hann taldi saman og reiknaði fyrir munni sér, raulaði vísustúf eða sálmvers með hásum rómi, án þess hugur fylgdi.
Þess á milli sat hann yfir gömlum, hálffúnuðum verzlunarskræðum inni í skrifstofunni.
Hár hans gránaði, hann megraðist; og þótt hann gengi teinréttur, sást hann nú eldast furðu fljótt.
Svipurinn varð harðlegri og andlitsrúnirnar rammbundnari en áður.
Augun urðu myrk og kuldaleg, tortryggin og rannsakandi.
Það var sem sálin í þeim færði sig innar í skuggann, en gægðist síðan fram úr fylgsni sínu.
Alla æfi hafði hann fámæltur verið; nú talaði hann varla orð að fyrra bragði.
Erfitt var að sjá það daglega, hvort honum þótti betur eða miður.
Tilfinningarnar voru vandlega byrgðar inni.
En í þessum leifum af fyrri veru hans bjuggu ennþá allir þeir eiginleikar, sem höfðu einkent hann um æfina.
Sumir höfðu að vísu magnast, aðrir dregið sig í hlé.
Óskir hans og vonir og hinar lífseigu ástríður hans voru ef til vill meira drotnandi nú en nokkru sinni áður; en mannúð hans, tillit til annara manna og sanngirni í kröfum hafði lotið í lægra haldi í baráttu þessara síðustu ára; þykkjan hafði sezt í öndvegi í huga hans, búið þar um sig og vildi ekki víkja; oft nálgaðist hún harm og hatur.
Ekkert særir meira gamlan mann en að sjá lífsverk sitt troðið niður, stórmensku sína og höfðingsskap brotinn á bak aftur, hugsjónir sínar sigraðar og hæddar og velgerðir sínar vanþakkaðar.
Ekkert er það, sem gamall maður heldur um slíkum heljartökum sem vald það og ríki, sem hann áður hefir haft.
Þegar öll önnur gæði lífsins eru þrotin og ekkert jarðneskt gleður hann lengur, getur hann ekki af þessu síðasta séð.
- Og hugur Þorgeirs hneigðist allur og með öllu því ástríðuafli, sem í honum bjó, að þessu tvennu: að endurreisa vald sitt og - hefna sín.
4.
kafli - Kotungur í höfðingjaranni
Einar fór ekki heim í Bælið þetta kvöld.
Margt var það, sem að honum amaði og gerði honum þungt í skapi, auk þess sem áður er sagt frá.
Þótt hann væri dauðþreyttur eftir erfiðið um daginn, fann hann samt enga löngun til að fara heim til sín.
Hann hafði gert orð heim, að hann kæmi ekki; hann ætti að vaka um nóttina.
Ef hann kæmi nú heim samt sem áður, var hann viss um, að hann fengi ekki að fara að hátta alveg orðalaust.
Hann þekti Möngu sína of vel til þess. -
Heimilisástæður Einars voru ekki gleðilegar.
Hann var giftur einni af þessum blessuðum manneskjum, sem sjaldan opna munninn til annars en þess að jagast.
Það var orðið að vana hjá henni.
Hann vissi vel, að nöldur hennar og orðagjálfur átti sér ekki djúpar rætur, að þrætugirnin var breyskleiki hennar og hún sá stundum eftir bituryrðum sínum.
En hún lét þau samt fjúka; hún gat ekki stilt sig um það.
Og þetta hafði sömu áhrifin á hann, hvort sem henni var alvara eða ekki.
Það gerði honum heimilisvistina lítt bærilega.
Hann var sjaldan heima; svo sjaldan sem hann gat.
En hvenær sem hann kom heim, kvað við sami söngurinn: org og skælur í börnunum og jag húsfreyjunnar.
Undir eins og hún sá hann, slepti hún börnunum og tók hann fyrir.
Ef hann þá svaraði, var "fjandinn laus" í kotinu.
Þá gat það endað með áflogum.
Ef hann svaraði engu, þagnaði hún aldrei, fyr en hún sofnaði.
Hún endurtók þá sífelt það sama, annaðhvort með sömu orðunum eða með nýjum orðum og nýjum áherzlum.
Góðu gat hann auðvitað aldrei svarað henni, þegar hún var í þessum ham.
Með því móti hefði samlíf hans við hana orðið endalaus fyrirgefningarbón - og tíminn þó ekki hrokkið til.
Þó kastaði tólfunum, þegar Einar kom fullur heim í Bælið.
- Auðvitað var það altaf sami sónninn, sömu úrþvættisorðin, sem hann fékk að heyra þá og endranær.
En þau voru borin fram með meiri frekju, því þá var um ótvíræða sök að tala.
Og einmitt þá átti Einar langbágast með að þegja fyrir henni.
Enda voru áflogin þá jafnan fyrirsjáanleg.
Þess vegna fór Einar sjaldan heim til sín, þegar hann var ölvaður.
Hann lá heldur úti eða skreið í fjárhús.
Auðvitað varð heimkoman ekki umflúin fyr eða síðar.
En það var þó betra að koma heim ófullur.
Kotið var lítið, lélegt og óþrifalegt, og ekkert á að lifa, nema það, sem hann vann fyrir í kaupstaðnum, eða fékk lánað út á væntanlega vinnu, ef vinna var þá ekki til í bráðina.
Börnin voru fjögur, öll í ómegð.
Oft voru þau ein heima á daginn, þau eldri með þau yngri, því þá var konan líka einhverstaðar í vinnu.
Og margan sumardag var kotið alveg tómt; börnin voru þá úti líka.
Margrét var dugnaðarvargur að þeim verkum, sem hún gat gert og kunni að gera.
Hún vann ekki síður en hann, vann baki brotnu, en samt lifðu þau við þröngan kost, og stundum höfðu þau orðið að leita til sveitarinnar.
En það vildi hvorugt þeirra.
Ef til vill var það hið eina, sem þeim kom saman um.
Margrét kom sér vel hjá þeim, sem hún vann verk fyrir.
Geðvonzka hennar kom þar sjaldan til greina.
Þar gat hún verið kát, þrátt fyrir alt baslið.
Og þar talaði hún aldrei nema vel um "Einar sinn aumingjann".
Það var töluvert hæft í því, sem Einar sagði stundum, þegar hann var fullur, að undir eins og hún kæmi heim í Bælið, hlypi fjandinn í hana.
Þeim, sem þektu Bælið og kjör Margrétar þar, hefði ef til vill getað skilist það.
Til allrar hamingju voru þeir fáir.
Þar var fátt til þess fallið að gleðja eða hressa.
Naktir moldarveggir og raftar yfir - þetta var hreysið.
Alt var hátt og lágt gráhvítt af myglu.
Rúmfletin voru bálkar og tuskur yfir; rúmfötin óhrein og rifin.
Það lítið af fiðri, sem einu sinni hafði verið í þeim, var mestalt smogið út um verin.
Gólfið var hólótt óhreinkuskán, og ekkert annað.
Og þegar vesalings konan kom heim frá vinnu sinni, dauðþreytt og svöng, héngu krakkarnir organdi utan í henni.
Síðan var von á manninum heim frá vinnunni, ef til vill druknum.
Þetta með öðru fleira hafði mætt hana og gert hana skapstirða.
Nú var henni í raun og veru orðið sama um þetta alt.
En meðan hún var að venjast því, hafði hinn slæmi eiginleiki hennar, jögunarsýkin, þroskast.
Nú var hann orðinn annað eðli hennar, hvenær sem hún var heima; hún var hrein og bein plága fyrir vandamenn sína, sem hún þó annars hafði rækt til.
Hún fann það stundum sjálf í einrúmi og einsetti sér þá meiri nærgætni í orðum; en hún gleymdi því jafnan aftur.
Ofan á alt þetta bættust margar raunalegar minningar frá liðnu samlífisárunum.
Þar á meðal ólán það, sem Einar hafði ratað í og áður er minst á.
Það var ekki hætt við, að það gleymdist.
Það rifjaðist upp í hverri rifrildishviðu.
En ekkert sveið Einari eins mikið og það.
Nú var líka svo komið, að fleiri vissu um ósamlyndið en þau tvö, því komið hafði það fyrir, að utanheimilismenn þurftu þangað heim til að skilja þau.
Um þetta var Einar að hugsa, meðan hann reikaði þar um á milli húsanna.
Hann hafði marghugsað um það áður.
Hann var búinn að semja í huganum stutt og glögt yfirlit yfir hjúskaparsögu þeirra, sem hann jafnan kunni og jafnan var reiðubúinn að skýra í einstökum atriðum.
Þar var margt af lakara taginu.
Það lá við, að það yfirgnæfði hitt.
Samt sem áður var honum ekki illa við konu sína, og hann var viss um, að sig mundi taka það sárt að sjá henni líða illa eða missa hana.
En hann kveið þó ætíð fyrir að hitta hana, - kveið fyrir að koma heim til sín.
Hann sá það fyrir, að ef hann færi nú heim, yrði ekki komist hjá jagi eða jafnvel rifrildi, sem ef til vill stæði yfir alla nóttina.
Annaðhvort mundi hún jagast út af því, að honum hefði ekki verið trúað fyrir því að vaka, eða þá kasta honum því í nasir, að hann hefði aldrei verið beðinn um það.
Hann hefði logið þessu, sem hann lét drenginn skila.
Það var bágt að gizka á, hvað hún fyndi sér til að hafa fyrir "texta"; en ófriðurinn var handvís, eins og tveir og tveir voru fjórir.
Og hvað sem því leið heima, þá var bezt að hann vekti samt, - vekti í alla nótt.
Það var bezt, að hann sýndi bræðrunum það, að hann gat vakað, ekki síður en vinnumaðurinn þeirra, sem þó var yngri.
Hann gat vakað eina nótt, þótt hann væri kominn að niðurfalli af þreytu daginn áður.
Hann gat gert þeim það til skapraunar að vaka, vaka yfir vinnumanninum þeirra, sem hafði verið svo gleiðgosalegur um kvöldið; segja svo bræðrunum frá því, hvar hann hefði verið á hverjum tíma næturinnar og hvenær hann hefði eiginlega litið nokkuð eftir því, sem hann átti að vaka yfir.
Skömmu eftir að vinnunni var hætt, var búðinni lokað og hver fór heim til sín.
Það fór að skyggja.
Þögn og friður næturinnar færðist yfir kaupstaðinn. - -
Einar var kominn að grindunum, sem voru í kringum ofurlítinn blómagarð utan við skrifstofuglugga Þorgeirs verzlunarstjóra.
Þar staðnæmdist hann og studdi bakinu upp að grindunum.
Hann fann sáran þreytuverk í spjaldhryggnum, sem nú var þó heldur að líða frá.
Meðan Einar stóð þar, kom Þorgeir út til að loka hlerunum fyrir skrifstofugluggum sínum.
Einar var í svo þungum hugsunum, að hann heyrði alls ekki marrið og skellina í hlerunum að baki sér.
Hann var sokkinn niður í að hugsa um það, hvernig hann gæti náð sér niðri á bræðrunum, einkum Friðriki, fyrir þá tortrygni, sem þeir höfðu sýnt honum um kvöldið.
Það eitt, að vaka alla nóttina, var ekki nóg.
Það þurfti að vera eitthvað, sem þeim sviði dálítið.
Þeir þurftu að finna að minsta kosti álíka mikið til eins og hann hafði fundið til undan meðferð þeirra.
Um þetta var hann að brjóta heilann.
Þorgeir þekti Einar og sá þegar, að illa lá á honum.
Hann gekk þá út að grindunum til hans og lagði höndina á öxlina á honum.
Þá var eins og Einar vaknaði.
"Þér eruð þó víst ekki að sofna þarna upp við grindurnar mínar, Einar minn?" mælti Þorgeir kunningjalega.
Einar vissi ekki vel, hvað hann átti að segja.
Þessi kveðja kom honum mjög á óvart.
Hann þekti verzlunarstjórann svo vel, að hann bjóst varla við slíkri kveðju af honum.
Auk þess átti hann alls ekki von á honum þarna og um þetta leyti.
Hann sá það fyrst nú, að hann var einmitt upp við grindurnar hans.
En við það að leita eftir einhverju svari varð hann þegar hikandi og viðutan.
"Þér hafið víst verið í uppskipunarvinnu hjá bræðrunum í dag", hélt Þorgeir áfram eftir ofurlitla þögn.
"Já", sagði Einar hálfhikandi.
Gat það skeð, að Þorgeiri misfélli það? Hann vildi ekki styggja hann í neinu.
Þeir höfðu haft svo margt saman að sælda í fyrri daga.
En þannig var Þorgeiri ekki farið.
Hann vissi vel, að Einar þurfti að vinna, hvar sem hann gat fengið vinnu.
Hann vissi líka, að hann var reiðubúinn til að vinna hjá sér, þegar hann hafði vinnu handa honum.
Það var ekki af ótrygð eða vanþakklæti, sem hann flutti sig undir merki mótstöðumanna hans.
Einar var glaðlyndur að eðlisfari og tók vel gamanyrðum að jafnaði.
Hann var þá hreinskilinn og innilegur.
En þegar hann var í slæmu skapi eða bjó yfir einhverju leiðu, sem hann þó ekki vildi tala um, varð hann fljótt viðutan, þoldi illa gamanyrði og vildi ekki, að neinn yrti á sig.
Hann vissi, að þá var auðvelt að slá sig út af laginu og koma sér í bobba.
Honum var því ekkert vel við að hitta Þorgeir verzlunarstjóra einmitt núna.
Þorgeir sá þetta alt saman vel, en hafði gaman af að reyna að lesa út úr Einari, hvað honum byggi í hug.
"Þér eruð víst á leiðinni heim í "Bælið" yðar núna", sagði hann kíminn.
Hann vildi vita vissu sína um það, hvernig lægi á Einari.
Það brást ekki heldur.
Í stað þess að svara varð Einar ennþá niðurlútari.
Hann þoldi ekki að heyra gletnisyrði um "Bælið" núna.
Hann þoldi ekki einu sinni Þorgeiri jafnmeinlaust gaman.
Hann viknaði, svo honum lá við gráti.
Nú var Þorgeir búinn að komast að nógu miklu að sinni.
Eitthvað hlaut að hafa komið fyrir Einar þarna úti frá í vinnunni.
Hann rendi þegar grun í hið rétta.
"Það liggur eitthvað illa á yður í kvöld, Einar minn", sagði hann mildari í máli en áður.
Einar leit upp og framan í Þorgeir.
Honum fanst hann finna hluttekningu í málrómi hans.
"Bræðurnir hafa ekki viljað hjálpa yður um á "pödduna" - eftir alt stritið í allan dag", sagði Þorgeir ofur góðlátlega.
Einar sagði ekkert, en honum þótti vænt um, að Þorgeir var á réttri leið að geta hugsana hans, þótt hann hefði ekki hitt á aðalorsökina.
"Ég held, að það væri nú gustuk að gefa yður á ofurlítið glas.
Mér sýnist þér sárþarfnast þess einmitt núna".
Nú fékk Einar málið:
"Guð blessi yður fyrir það.
Ég man ekki eftir, að mig hafi nokkurn tíma langað eins í ofurlítið bragð eins og einmitt núna.
Ég ætla að vaka í alla nótt".
"Vaka í nótt", sagði Þorgeir hálfhissa.
"Já, í alla nótt".
"Fyrir bræðurna?"
"Eða þá þeim til bölvunar, þó lítið sé".
"Svo -?"
Slík gremja var fólgin í þessum orðum Einars, að Þorgeir þóttist viss um, að eitthvað meira en þetta, sem hann gat upp á, hefði á milli borið.
Hann bauð nú Einari að koma inn í skrifstofuna með sér.
Einar lifnaði í öllum æðum við þessar viðtökur.
Vatn hljóp fram í munninn á honum við það að hugsa um "bragðið".
Þegar inn kom í skrifstofuna, settist Þorgeir í vanasæti sitt, fyrir miðju skrifborðinu, en vísaði Einari á stól við endann á því.
Einar settist niður og hallaði bakinu upp að stólbakinu.
Þar hvíldist það betur en áður upp við grindina.
Einari leið þó ekki allskostar vel þarna inni.
Hann hafði sjaldan komið þar áður.
Alt umhverfis hann var vandaðra og ríkmannlegra en hann var vanur.
Þar var röndótt gólfábreiða á öllu gólfinu, en hreindýrsstaka breidd undir stól verzlunarstjórans framan við skrifborðið.
Legubekkur stóð við þilið gagnvart honum, með æðardúnskodda á höfðalaginu og glitofinni flosábreiðu í bögli til fóta.
Uppi yfir legubekknum var stór koparstungumynd í gyltri umgerð.
Stóllinn, sem hann sat á, var klæddur skinni og dúnmjúkar stálfjaðrir undir setunni.
Skrifborðið var alt spónlagt og spegilgljáandi, svo vel mátti sjá sig í því, þar sem ekki sá slit á því.
Á því stóðu ýmsir fágætir smámunir, sem hann kunni ekki að nefna.
Við hinn endann á skrifborðinu stóð stór skápur, fullur af verzlunarbókum, en í horninu, við höfðalag legubekksins, stóð rammger peningaskápur úr járni.
Einar fyrirvarð sig fyrir að sitja þarna inni.
Hann fann það vel, að hann sjálfur og garmarnir, sem hann var í, áttu hér illa við.
Hann leit ofan á fæturna á sér.
Þeir lágu krosslagðir frammi á ábreiðunni.
Skógarmarnir hans voru varpslitnir og snúnir næstum út af fótunum.
Hann hafði oft vaðið í sjónum um daginn.
Bleytan var nú farin að þorna, svo það lak ekki lengur úr plöggunum.
En sokkarnir voru svartir af sandi og óhreinku og í göndli utan um öklana.
Buxurnar voru sumstaðar bættar og sumstaðar rifnar, en alstaðar þannig útlítandi, að ekki var verandi í þeim í vandaðri stofu eða frammi fyrir stórmennum.
Treyjuna hafði hann ennþá á handleggnum.
Hann fann því eitthvert ónota farg á sér og langaði til að komast sem fyrst út aftur.
- Slík tilfinning er algeng, þar sem smámenni sitja í höfðingjahúsum í návist sjálfra húsbændanna.
Ef til vill mætti nefna hana feimni, en það er þó ekki rétta nafnið.
Menn bera sjálfa sig saman við alt hið ókenda, ríkmannlega, sem fyrir augun ber, og þó einkum saman við manninn, sem lifir þar og ríkir.
Þá finst þeim verða svo undur lítið úr sjálfum sér.
Ef til vill hjálpar þessi tilfinning mörgum höfðingjum í viðureign þeirra við alþýðumenn.
Stofan þeirra talar máli þeirra og skýrir frá yfirburðum þeirra.
Ístöðulitlir menn eru þar leiðitamari en heima hjá sér.
Einar fann óljóst til alls þessa, en gat ekki gert sér grein fyrir, hvað það væri, sem að honum gekk.
Það jók líka óyndi hans, að Þorgeir sat þegjandi um stund, eftir að þeir voru seztir niður.
Einar þorði varla að líta á hann.
Hann þorði varla að hreyfa sig.
Hann var hræddur um, að hvað eina, sem hann gerði þarna inni, kynni að fara sér einhvern veginn klaufalega úr hendi eða verða skilið öðruvísi en hann ætlaðist til.
Eftir örlitla stund kom þó tilbreyting.
Þorgeir stóð upp, eins og hann hefði gleymt einhverju, gekk að ofurlitlum hornskáp, sem var við fótagaflinn á legubekknum og Einar hafði ekki tekið eftir áður.
Þar tók hann út flösku og tvö væn staup.
Í flöskunni var kristalstært aqua vitae, sem Þorgeir hafði til að gæða gestum sínum á.
Nú fylti hann bæði staupin og bauð Einari annað.
Sjálfum sér ætlaði hann hitt og hringdi glösum við Einar.
Það réttist úr Einari við þetta.
Þannig hafði enginn heldri maður tekið honum áður.
Svo lítillátur hafði enginn af höfðingjum kaupstaðarins verið, að hringja glösum við hann eins og jafningja sinn.
Þetta hreif hann svo, að hann vissi varla, hvað hann átti að gera eða hugsa.
Hann var gagntekinn af þakklætistilfinningu.
Hann hikaði, eins og hann teldi sig óverðugan.
Og þegar hann tók staupið, hristist höndin svo, að dropi heltist ofan á skrifborðið.
Þorgeir dreypti aðeins á sínu staupi, en Einar tæmdi sitt í einum sopa.
Það "krassaði".
Hann sveið í kverkarnar og augun fyltust af vatni.
En á eftir leið brennandi straumur um hann allan.
Þreytan dofnaði; honum skánaði í skapi.
Það var sem Einar í Bælinu yngdist upp.
Þorgeir lét flöskuna inn í skápinn aftur.
Einar vissi ekki, hvernig hann ætti að þakka Þorgeiri þessa blessaða hressingu.
Hún hafði verið bæði andleg og líkamleg, og jafnvel minna fólgin í staupinu sjálfu en hinu, hvernig það var að honum rétt.
Hann ætlaði að gera sig ánægðan með þetta og hugsaði nú til að standa upp og fara.
En Þorgeir settist niður aftur, og Einar sá það á honum, að hann vildi tala meira við hann, og sat því kyr.
Eftir þetta fór samtalið að ganga greiðar.
Þorgeir inti nánar eftir því, hvað þeim Einari og bræðrunum hefði á milli borið.
Einar sagði frá því með barnslegri nákvæmni.
Rómur hans skalf ofurlítið, þegar hann lýsti því, sem fram hafði farið í búðinni, og hvernig hann hefði skilið það.
Eftir það varð ofurlítil þögn.
Hana notaði Einar til að jafna sig.
Hann hafði tekið nærri sér að segja frá þessu.
Þorgeir hlustaði á þessa sögu eins og hún kæmi honum ekkert við.
Hann var annars hugar.
Einar sá það, en furðaði sig ekkert á því.
Þetta var einkamál hans og engin von til, að aðrir gætu tekið sér það nærri.
Síðan fór Þorgeir að spyrja um vörurnar, sem fluttar höfðu verið á land.
Hann spurði um þetta með stakri ró og löngum hvíldum milli spurninganna.
Einar leysti úr öllum spurningunum eins vandlega og skýrlega og hann gat.
Hann hafði verið í vinnunni allan daginn og altaf við sama starfann, að afferma bátana, þegar þeir komu að landi.
Honum var því nokkuð kunnugt um mestan hlutann af vörunum.
Ekkert, sem teljandi gat verið, gat hafa farið framhjá honum án þess hann tæki eftir því.
Hann vissi tölu kornvörusekkjanna og steinolíutunnanna.
Hann vissi líka, hve mörg föt voru af brauði, leirvöru og öðru þvílíku, og hve margir kassar voru af öðrum vörum, þótt ekki vissi hann, hvað í þeim var.
Alt þetta taldi hann fram með góðri greind, svo hægt var eftir frásögn hans að fá furðu skýrt yfirlit yfir vörubirgðirnar.
Þorgeir hlustaði hljóður á frásögnina og skaut við og við inn í hana stuttum spurningum.
Sumt lét hann Einar segja sér tvisvar eða þrisvar.
Stundum mælti hann einsatkvæðisorð, sem virtust bera vott um kaldlyndi.
"Ja, sei-sei!" og "O-jæja!" hraut honum oft af vörum.
Hann hallaðist upp að bakinu á skrifborðsstóli sínum, með hökuna á bringunni, og leit stöðugt fram og niður fyrir sig.
En eftir því tók Einar, að svipur hans þyngdist jafnt og þétt, og meðan Þorgeir leit ekki upp, hafði Einar ekki augun af honum.
Óljós kvíði fór að gera vart við sig hjá honum.
Þorgeir sá í huganum allar vörubirgðir keppinauta sinna af frásögn Einars.
Sízt var að furða, þótt hreppstjórinn gortaði, er hann kom þar um kvöldið! Líklega hafði hann rétt að mæla.
Aldrei höfðu jafnmiklar vörur verið fluttar þar á land í einu.
Ef þetta gengi alt út, var það sýnilegt, að héraðsbúar þurftu ekki meira.
Hann þekti alla kaupfélagsmenn að fornu fari.
Allir höfðu þeir verzlað hjá honum til skamms tíma.
Hann, sem var gamall og reyndur verzlunarmaður, þekti vörumagn alls þess svæðis, sem sótti verzlun að Voginum.
Hann var því ekki lengi að reikna saman lauslega í huganum fjárhæðir aðfluttu vörunnar og bera hana saman við það, sem héraðið gat framleitt af innlendum vörum.
Einhverjir höfðu pantað ríflega! Auðséð var, að umhugsunin um gjalddagann var farin að dofna hjá æðimörgum þeirra.
Það rak að því sama, sem áður hafði verið; skuldlausir gátu þeir ekki lifað.
Væri ekki haldið í við þá, rifu þeir út miklu meira en þeir voru menn til að borga.
Þeir kunnu sér ekkert hóf.
Og þessir menn höfðu gert uppreisn gegn honum, sem vildi þeim alt hið bezta! Þetta velgengnis-yfirskin sitt notuðu þeir til að storka honum og skaprauna! Þannig höfðu þeir skilið viðleitni hans um meira en mannsaldur til að gera þá efnalega frjálsa.
Þannig þökkuðu þeir honum! Með slíkum þembingi spörkuðu þeir í hann og verzlun hans, sem hvað eftir annað hafði bjargað þeim frá hallæri og fjárfelli, þegar þeirra eigið fyrirhyggjuleysi kom þeim í koll! Hjá henni stóðu skuldir þeirra ógreiddar, svo þúsundum króna skifti, en nú kunnu þeir sér ekki læti yfir þessum vörubirgðum, er þeir nefndu "sínar"! Og þó gat hver maður séð, hvílíkt tildur þetta var og hve lítið þurfti út af að bera, til þess að alt hryndi ofan á þá.
Við þessar hugsanir magnaðist gremjan í huga Þorgeirs.
Hún var þar jafnan fyrir; nú ýfðist hún upp.
Frásagnir Einars báru eldsneyti á glóð þá, sem stöðugt lifði í huga hans.
Þegar Einar hafði skýrt frá vörunum svo nákvæmlega, að hann mundi ekki frá meiru að segja, féll samtalið niður um stund.
Einar horfði óþolinmóður á verzlunarstjórann og loks hélt hann, að samtalið væri hætt og sér mundi vera óhætt að fara.
En þá fékk hann nýtt verkefni.
Þorgeir spurði hann um, hvar hægt hefði verið að láta allar þessar vörur.
Nú byrjaði Einar aftur að þylja:
Það var nú þegar búið að koma þeim mestöllum undir þak.
Aðeins nokkuð af steinolíufötunum, trjáviðnum og kolum í pokum lá ennþá úti í sandinum.
Geymsluhúsið mikla hýsti það alt saman.
Það var "helvíta-dómur", sem þar komst fyrir.
Síðan fór hann að skýra frá, hvar hvað eina hafði verið látið.
Það óvandaðasta hafði verið látið í kjallarann.
Þar var tjara, trjáviður og steinlím, og þangað átti að láta alla steinolíuna; nokkuð af henni var nú þegar komið þangað inn.
Á næsta loft var einnig látinn trjáviður, einkum hefluð borð, sem þurfti að fara vel um, og þangað voru kassar látnir, sem ekki máttu blotna.
Loftið þar yfir var aðallega ætlað kornvörum af öllu tagi; en á efsta lofti, undir sperrunum, var geymd ull og fleira, og þar uppi voru skotfærabirgðirnar geymdar, því þangað var sjaldnast farið með ljós.
Einar skýrði frá þessu öllu með stökustu nákvæmni.
Það var auðheyrt, að hann hafði gengið þarna um nýlega og haft augun með sér.
Þorgeir heyrði örlítið af allri þessari upptalningu.
Hann var niðursokkinn í hugsanir sínar og tók ekki eftir.
Hann heyrði þó, að Einar mintist eitthvað á tjöru og steinolíu og seinna á púður.
Við þetta flaug honum eitthvað nýtt í hug.
Undarlega blendið bros smáfærðist um alt andlit hans.
Ef eitthvert smáóhapp kæmi nú fyrir þarna úti frá! Hann vildi engum manni ills óska, en hann hafði þó oft óskað þess í kyrþey, að eitthvað það kæmi fyrir, sem gerði skjótan og góðan endi á þessu "horbrölti" þeirra.
Það þurfti ekki að vera mikið til þess að velta öllu hrófinu um koll.
Og hann var sannfærður um, að þótt þeim þætti það slæmt í bráðina, þá hefðu þeir gott af því, þegar frá liði.
Slys gat ætíð að höndum borið, hvar sem var.
Þeir höfðu víst minst af öllu búist við því.
Gleði þeirra yfir lánstrausti sínu og vörubirgðum var meiri en svo, að þeir hefðu hugsað út í hverfulleik beggja þessara hluta.
Þó gat þetta komið fyrir - og það ætti að koma fyrir! Hann óskaði, að það kæmi fyrir, svo þeir sæju sjálfir, hvar þeir væru staddir.
Einar var þagnaður og horfði undrandi á verzlunarstjórann.
Það var ekki trútt um, að beygur sá, sem hann hafði af honum, færi vaxandi.
"Hvað sögðuð þér, að væri geymt í kjallaranum?" sagði Þorgeir loks án þess að líta upp.
Einar flýtti sér að telja það upp aftur.
Nú mundi hann eftir fleiru, sem var þar inni.
Þar á meðal hefilbekk, sem lauslega hafði verið slegið upp í einu horninu, og hefilspónum, sem voru á gólfinu.
Þeir höfðu bókstaflega vaðið í hefilspónum, þegar þeir voru að koma steinolíutunnunum inn í kjallarann.
Þorgeir hélt áfram hugsunum sínum sem áður.
Olía - tjara - hefilspænir! - Ekki þurfti nú mikið til, að alt stæði í ljósum loga.
Einn neisti í slíkt tundur yrði að óslökkvandi báli á svipstundu.
Ef forlögin væru honum nú velviljuð -! Hann sá það fyrir, hverjar afleiðingarnar hlytu að verða.
Kaupfélagsmenn mundu ekki bíða næsta mikið beint tjón.
Húsið var vel vátrygt og vörurnar líka að mestu leyti.
En áhugi þeirra og oftraust á sjálfum sér mundi líða skipbrot.
Hann sá þá koma til sín sem iðrandi syndara til að biðja sig ásjár og gera alt, sem þeir gætu, til að endurnýja lánstraust sitt.
Fyrst komu þeir smærri, sem höfðu verið leiddir út í þetta af hinum; síðan þeir, sem máttu sín meira, þegar öll viðleitni til viðreisnar reyndist árangurslaus og þeir loks gugnuðu.
Þá mundi reka minni til alls þessa fyrst um sinn.
Í tíð þessarar kynslóðar mundu menn leiða hjá sér slík stórræði og láta aðra um áhættuna og ágóðann.
Þar með var fastaverzluninni borgið, að minsta kosti um hans daga.
Meðan hann hugsaði um þetta, tók hann sem í leiðslu eina eldspýtu úr stokk, sem stóð á skrifborðinu, fitlaði við hana litla stund, braut hana síðan sundur og fleygði báðum bútunum í hrákadallinn.
Ein eldspýta var meira en nóg!
Einar horfði stöðugt á hann og beið eftir því, að hann segði eitthvað.
Hann sá það á honum, að eitthvað var að brjótast um þar inni fyrir.
Hann stóð á öndinni.
Þessi kvíðafulla bið var honum óþolandi.
Loks leit Þorgeir upp og framan í Einar.
Gleraugun lágu á borðinu, svo ekkert dró úr tillitinu.
Einar hrökk saman.
Hin hvössu, harðlegu augu smugu gegnum hann.
Hann fann, að þetta tillit gat hann ekki staðist.
Honum fanst hann engjast saman og verða ofurlítill drengur á stólnum gagnvart verzlunarstjóranum.
"Hvernig skyldi þeim verða við, ef helvítis kofinn brynni með öllu saman?" mælti Þorgeir og hló kuldalega.
Þetta kom sem úr gjótu eða hraunhelli.
Hás holhljómur var í röddinni, sem gekk í gegnum Einar.
Hvað var maðurinn að hugsa?
Þögn varð ofurlitla stund.
Einar vissi ekkert, hvaðan á sig stóð veðrið.
"Þar er margt eldfimt", sagði hann, til að segja þó eitthvað og reyna að láta sem minst á því bera, hve bilt honum hafði orðið við orð Þorgeirs.
"Það þyrfti ekki mikið út af að bera".
"Þeir hefðu gott af því, blessaðir mennirnir!" sagði Þorgeir.
Röddin var dálítið öðruvísi en næst á undan, en í henni lá þó svo mikil gremja, að Einar fann, að hugur fylgdi máli.
"Það væri ekki annað en óhapp, sem ætíð getur fyrir komið.
En það kynni að lækka í þeim rostann.
Skaðinn gerir menn hygna, en ekki ríka".
Einar þorði varla að líta á hann.
Ef til vill hafði hann rétt fyrir sér.
En hann óaði við að hugsa til annars eins.
Þorgeir hélt áfram: "Í raun og veru mundu þeir ekki tapa miklu.
Þeir fengju meiri hluta skaðans bættan.
En það gerbreytti öllu ástandinu hér.
Hver veit nema þeir hittu þá aftur afrækta vini".
Rómurinn var mildari en áður og þar brá fyrir raunablæ.
Einar fékk snöggvast innilega samhygð með honum.
Og nú dirfðist hann að líta á hann.
Þorgeir horfði nú ekki á Einar, heldur fram fyrir sig.
Hann þagði.
Svipurinn breyttist stöðugt, þótt lítið væri.
Eitthvað barðist í huganum.
Einar gat ekki ráðið í, hvað það mundi vera.
Hann var allur á nálum og hefði feginn viljað komast burtu, áður en verzlunarstjórinn segði meira.
Honum leið altaf ver og ver í návist hans, og hann hafði óljósan grun um, að eitthvað geigvænlegt væri í aðsigi.
Þorgeir horfði fram undan sér sem áður og glotti í kampinn.
Einar hafði ekki augun af honum.
Glottið var ekki góðmannlegt.
Það var sem bjarma haturs og hefndarfýsi brygði þar fyrir.
Þetta glott var um stund sem á reiki.
Síðan harðnaði svipurinn og varð fastur og ákveðinn.
Allar andlitstaugar urðu stríðar og óbifanlegar, en svipdrættirnir sem sorfnir í stein eða stál.
Snögglega leit hann upp og mætti augum Einars.
Tillitið var ennþá hvassara nú en áður.
Hann sagði ekkert.
En Einar þorði ekki að horfast á við hann.
Hann leit því undan, en gat þó ekki gert að því að líta til hans við og við.
"Það væri nú ekki nema mannsbragð að hjálpa þeim til þess að verða skjótlega af með þessar miklu vörubirgðir sínar", sagði Þorgeir loks ofurstillilega.
Nú skildi Einar loks til fulls, hvert hann stefndi.
Þetta voru óbein tilmæli til hans.
Hann var maðurinn, sem átti að "hjálpa þeim til" - o.s.frv.
Þarna kom það, sem hann hafði órað fyrir.
Þorgeir hélt áfram með sömu hógværðinni:
"Við erum smámenni í öllum greinum, ættlerar forfeðra okkar bæði í góðu og illu, ónýtir til alls.
Það þarf kjark til stórræða, hver sem þau eru.
Ef við höfum ekki aðra að óttast, þá óttumst við sjálfa okkur.
Þeir, sem hofin brendu fyrir höfðingjunum, þeir, sem ekki hikuðu við að egna á sig reiði goða og stórmenna, þeim hefði ekki orðið mikið fyrir að - - hm! 
Þessi bannsettur hjallur, fullur af steinolíu og hefilspónum, öllu vátrygðu, en tómur af mönnum! Hann mætti víst fara.
- - Ein eldspýta væri meira en nóg".
Einar var ekki ennþá fullkomlega viss um, hvort alt þetta væri gaman eða alvara.
Rétt nýlega skildi hann það sem alvöru.
Nú fanst honum hreimurinn í rómi verzlunarstjórans bera það með sér, að alt þetta væri ekki annað en gaman.
En hvort sem var, - það var skelfilegt.
Þessi óvissa gerði Einar veikari fyrir og ístöðuminni.
Þorgeir sá, að hann var orðinn náfölur.
Alt í einu var eins og Þorgeir ýtti öllum þessum kynlegu hugleiðingum frá sér.
Hann rétti sig upp í stólnum, varð allur annar á svipinn og fór að taka ýmislegt til á skrifborðinu sínu, eins og hugur hans væri nú aftur kominn að hversdagsstörfunum.
Einari fór að létta um hjartað.
Hann þóttist sjá, að engin alvara hefði fylgt öllu þessu tali og bráðum væri sér óhætt að standa upp og fara.
"En, meðal annars", sagði Þorgeir, eins og hann nú rankaði við sér alt í einu.
"Þér skuldið altaf ofurlítið hérna, Einar minn".
Nú leizt Einari ekki á blikuna.
Hér rak hver plágan aðra.
"Látum okkur sjá, hvað það er mikið", mælti Þorgeir og tók eina af verzlunarbókunum út úr skápnum.
Hann fletti henni, þar til hann fann reikning Einars.
Einar fór að skjálfa á beinunum.
"Herra minn trúr! Það eru yfir 200 krónur.
Og þér hafið ekkert borgað nú í tvö ár.
- Alls ekkert!"
Þorgeir leit af bókinni og framan í Einar.
Veslings Einar ætlaði að verða að engu á stólnum við skrifborðsendann.
"Ég hefi ekkert getað borgað.
Það veit sá, sem alt veit, að ég hefi ekki getað það".
Röddin titraði í Einari og var vesaldarleg í meira lagi.
"Já - en skuldina verðið þér að borga; það vitið þér sjálfur", sagði Þorgeir nokkuð harðlega.
"Enginn heiðarlegur maður tekur lán án þess að ætla að borga það.
Er ekki svo?"
Einar gat ekki annað en fallist á það.
"Nú er fyrir mig lagt að ganga hart eftir öllum skuldum.
Hver veit nema verzlunin hætti, fyrst svona gengur.
Þá verða skuldirnar krafðar inn vægðarlaust.
Þér megið til að borga þessa skuld nú í haust - að minsta kosti eitthvað af henni.
Það tjáir ekki að færast undan því".
Nú var Einar ekki í efa um, að Þorgeiri væri full alvara.
Þetta fékk svo á hann, að hann gat varla varist gráti.
"Getið þér ekki reynt að vinna hana af yður?"
Einar þorði ekki að líta upp.
Hann fann, að Þorgeir horfði hvast á hann og beið eftir svari.
En hann gat engu svarað.
Alt fanst honum hringsnúast í kringum sig.
Honum datt alt í hug í sömu svifum: heimilið bjargarlaust - börnin svöng og nakin - Margrét ein að stríða fyrir þeim - hann sjálfur í kauplausri þrælkunarvinnu! - Nei, svo miskunnarlaus gat Þorgeir varla verið.
En hvað um það.
Við kröfur Þorgeirs varð hann að sætta sig.
Þar var ekkert undanfæri.
"Jæja, um það tjáir ekki að fást.
Þér borgið ekki skuldina í kvöld hvort sem er", mælti Þorgeir.
Hann smelti aftur bókinni og lét hana inn í skápinn.
Síðan stóð hann á fætur og fór að ganga um gólf.
Einar stundi þungan.
Hann þóttist nú sjá, að þessi hrelling væri yfir gengin að þessu sinni.
Nú fór hann að vona, að ekki kæmu fleiri.
Hann fór nú enn að hugsa um að hypja sig á brott.
- En þá staðnæmdist Þorgeir á gólfinu, stóð kyr um stund og mælti eins og út í bláinn:
"Hann vakir þó líklega trúlega, þessi vinnumaður þeirra -!"
Nú kom hann að þessu aftur; Einari fór ekki að verða um sel.
"Hvað annað -?" sagði hann hálffyrirlitlega.
Hann hafði séð vökumanninn ganga heim til móður sinnar, rétt áður en þeir Þorgeir hittust.
Hún bjó þar í einu kotinu.
En frá því vildi hann ekki segja hér.
Hann vildi ekki lengja samtal þeirra um þetta efni.
Það varð ekki heldur lengra.
Þorgeir þagnaði og hélt áfram að ganga hugsandi og þungbúinn fram og aftur um skrifstofugólfið.
Þegar Þorgeir sá enn af nýju ferðasnið á Einari, stanzaði hann snögglega og mælti:
"Já, það var alveg satt.
Ég var búinn að lofa að hjálpa yður um á "pödduna" yðar.
Hafið þér nokkurt ílát?"
"Nei".
Nú glaðnaði yfir Einari.
Altaf hafði hann munað eftir "pöddunni", en ekki þorað að minna Þorgeir á hana.
Auk þess fanst honum þetta boða það, að nú gæti hann farið að fara.
Þorgeir brá sér fram í búðina og Einar heyrði hann láta renna í flösku úr tunnu þar frammi.
Einar stóð upp á meðan til þess að vera búinn til brottferðar.
Þorgeir kom aftur með flösku, fulla af brennivíni.
"Gerið þér svo vel, Einar minn.
Ég bæti þessu ekki á reikninginn yðar.
Það fer aðeins okkar í milli".
Einar varð himinlifandi.
Hann vissi, að þessi ummæli þýddu það, að flaskan væri gjöf.
Hann leit framan í Þorgeir og ætlaði að fara að stama fram þakklæti.
En þá mætti hann augnaráði, sem hann hafði aldrei orðið fyrir áður.
Eiginlega var það ekki strangt, en fast og ísmeygilegt.
Svipur Þorgeirs var svo kynlegur, að Einari féll allur ketill í eld við að sjá hann.
Þorgeir brosti vinalega; en bak við brosið lá djúp af innibyrgðri gremju og langvinnu hugarstríði - af hatri og hamslausum ástríðum, sem nú voru öllum öðrum sálarkröftum hans yfirsterkari.
Augun voru hvöss að vanda og brýrnar skuggalegar.
En í gegnum litla díla í miðjum augunum var sem í biksorta sæi.
Þessir örlitlu dílar voru ægilegir.
Eitthvað geigvænlegt bjó þar inni í dimmunni þessa stundina.
Brosið var ekki annað en lausleg gríma, sem engan gat blekt, ekki Einar heldur.
Þorgeiri var eitthvað beiskara en bros í hug.
Svo var að sjá sem Þorgeir gerði sér far um að kefja eitthvað eða leyna einhverju í svip sínum, en tækist það illa.
Brosið fór honum illa; það var ekki nema á vörunum.
Alt andlitið var að öðru leyti steinhart, skipandi og ákveðið, sem búið til blóðugrar atlögu.
Uppi á gagnauganu hlykkjaðist æðin, blá og þrútin.
Varirnar lágu fast saman, en munnvikin skulfu.
- Var sem tvær andstæðar skipanir mættust í andlitsdráttunum, önnur um þögn, hin um mál - bæn eða skipun í einhverri mynd, sem léti það í ljós, sem í huganum var ríkast, og léti þess freistað til fulls, hvernig því yrði tekið.
Hrollur fór um Einar frá hvirfli til ilja við þetta tillit.
Varla hafði hann þorað að líta í augu Þorgeirs alla þá stund, sem hann hafði verið þar inni; nú gat hann ekki litið undan; og þó fanst honum þessi augu ætla að gera sig lémagna.
Aldrei hafði honum komið nokkur maður jafnundarlega fyrir sjónir.
Hann varð þó ekki hræddur.
Þorgeir gat ekki verið reiður við hann eða viljað honum neitt ilt.
En honum leið einhvern veginn illa í návist hans.
Örlitla stund stóðu þeir og horfðust í augu.
Einar með þakkir sínar á vörunum, sem aldrei komust lengra.
Þorgeir með ofurmagn rauna sinna í huganum og þrá eftir að sjá harma sinna hefnt og óvini sína að velli lagða - en jafnframt stóð honum ógn af því að eiga þátt í öðru eins ódæði sjálfur og því, sem hann nú hugsaði um.
Þetta barðist í huga hans með slíkri ákefð, að hann var tæplega sjálfráður gerða sinna.
Stundin var ekki löng, en mikilsverð var hún.
Hvorugum þeirra var það ljóst, að einmitt nú streymdi á milli þeirra eitthvað, sem engin tunga á hæfilegt nafn á.
Augu þeirra gátu ekki skilið; en í augnaráðinu töluðust sálir þeirra við.
Það var sem viljamagn hins sterkari tæki hinn veikari töfratökum, drægi hann að sér með ómótstæðilegu afli, sameinaðist honum og neyddi hann til að segja já og amen við kröfum sínum.
Áform voru uppi látin; fyrirskipanir, sem munnlegar eða skriflegar hefðu eflaust mætt eindreginni mótspyrnu, voru nú gefnar með óskeikulum myndugleik - gefnar ósjálfrátt, meðteknar á sama hátt.
Ekkert orð, ekkert hljóð, engin hreyfing fylgdi þeim úr garði.
Alt varð þetta með skjótri svipan, að heita mátti.
Þó varð stundin Einari helzt til löng.
Hann fann til ónota um sig allan.
Hálfkaldir straumar liðu ofan eftir bakinu á honum.
Honum fanst hann vera að dofna upp og hann ætla að hníga niður.
Hann var í þann veginn að gleyma sér - þegar eitthvað hart kom við bringspalirnar á honum.
Það var eldspýtustokkurinn, sem legið hafði á skrifborðinu.
Þorgeir stakk honum ofan í vestisvasa hans.
Við þetta raknaði Einar úr töfrunum og rankaði við sér.
Þó varð aldrei af því, að hann þakkaði Þorgeiri fyrir brennivínsflöskuna.
Honum varð það fyrst fyrir að leita dyranna.
"Munið þér nú eftir skuldinni yðar, Einar minn", mælti Þorgeir og klappaði góðlátlega á öxlina á Einari, um leið og hann lauk upp fyrir honum skrifstofudyrunum.
