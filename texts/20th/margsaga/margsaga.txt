Karamellubréfið

Um vorið fékk ég svo vinnu í timburportinu. Aðalverkefnið var að 
rakka. Það er verknaður sem enn virðist ekki hafa ratað inn í 
orðabækur, en felst í því að stafla timbri eftir lengd breidd og 
þykkt.
 Mest var að gera þegar skip komu í höfnina með timbur. Þá 
streymdu hlaðnir vörubílar að, lyftari í portinu tæmdi þá og hellti 
timbrinu í haug. Upp úr skipinu kom timbrið í einskonar búntum eða 
slöttum sem kallaðir voru heisi. Það er líka orð sem aldrei hefur 
komist í orðabók. Lyftarinn mataði okkur á heisum til að rakka úr. 
 Rakkarar voru af tveimur kynslóðum og ekkert þar á milli, annars 
vegar strákar, hins vegar gamlir karlar. Mikill munur var á 
vinnubrögðum þessara tveggja aldurshópa. Strákarnir unnu í skorpum, 
djöfluðust eins og óðir menn meðan eitthvað lá fyrir, reyndu af 
fremsta megni að láta lyftarann ekki hafa við, til að geta tekið sér 
löglegar pásur á milli. Strákar unnu oft saman tveir og tveir til að 
geta borið sem allra mest í einu, beittu einnig hagræðingu og 
grófflokkuðu timbrið strax við hrúguna. Með þessu móti fengust oft 
langar og óaðfinnanlegar pásur.
 Karlarnir voru hins vegar nuddandi 
og puðandi allan daginn og stönsuðu varla nokkurntíma, þorðu aldrei að 
taka pásu en voru að rölta hver fyrir sig í rólegheitum með eina og 
eina spýtu, jafnt og þétt, daginn út og inn, alveg frá fyrstu mínútu á 
morgnana og þar til yfir lauk. Allt annað töldu þeir leti og skort á 
trúmennsku. En í raun skiluðu þeir hver fyrir sig miklu rýrara 
dagsverki en duglegur strákur.
 Eitt höfðu þeir þó sem gaf þeim 
pásur, en var löggilt aðferð og ekki nokkur leið að flokka undir leti. 
Það var neftóbakið. Alltaf öðru hverju dró einhver þeirra upp dósir, 
bankaði vel í lokið. Það var kallið, um leið hópuðust hinir að og 
ýmist tóku fram eigin dósir eða fengu korn hjá frumherjanum. Þeir gáfu 
sér góðan tíma til að seilast í dósirnar, hagræða tóbakinu á 
handarbakinu vel og vandlega, sumir útbjuggu haganlega rönd sem hægt 
var að soga að sér í einni striklotu. Mestu nautnamennirnir tóku heila 
rönd í hvora nös og söknuðu þess mest að hafa ekki fleiri nasir. Síðan 
var að púa og gretta sig, rýna í veðrið eða ástandið og segja nokkur 
spakleg nefmæli.
 Gunni gamli var einn af þessum rökkurum. Hann 
upplýsti eitt sinn að hann færi yfirleitt í háttinn strax eftir 
kvöldmat, sofnaði fljótt og vel og dreymdi svo alla nóttina að hann 
væri að rakka, viðstöðulaust þar til hann vaknaði um morguninn og gat 
drifið sig oneftir að rakka. Hann hafði verið bóndi í fjörtíu ár. Oft 
lýsti hann því hve dásamlegt væri að sjá snyrtilegan timburstafla 
eftir sjálfan sig að kvöldi. Strákarnir höfðu allt aðrar hugmyndir um 
það hvað er dásamlegt hér í heimi.
 Einstaka sinnum flugu stór og 
litskrúðug útlensk fiðrildi upp úr timbrinu. Við eltum þau alltaf og 
náðum þeim stundum. Einhver fór og hringdi í Geir Gígju.
 Stundum bárust líka eins og nafnlausar orðsendingar eða kveðjur frá 
starfsbræðrum okkar á hinum endanum. Útlensku verkamönnunum sem höfðu 
skipað timbrinu út. Það gátu verið slitrur úr dagblaði, 
sígarettustubbar, jafnvel plástrar.
 Einu sinni kom karamellubréf með 
pólsku timbri. Það var furðuleg tilhugsun að ímynda sér pólskan 
verkamann sem dæsir eftir erfiði dagsins, tyllir sér á planka og fær 
sér eina karamellu. Hann er í bomsum og mjög leiður. Yfir honum gnæfir 
mynd af Gómúlka. 


Yxu víur

1
Föstudagurinn langi er langur. Ég veit þetta er flatt, en ég finn bara
ekkert betra yfir það. Hann var að minnsta kosti langur þessi. Svona
huglægt séð. Auðvitað var hann þó ekki nema tólf tímar. Ekki nema? Jæja
það er nú svo. Nei, það sem ég er að meina er bara þetta að öll mæling er
afstæð, ekki að nýr dagur risi án þess hinum hefði lokið. Þú veist hvað ég
er að meina. Mér fannst þetta bara og það stafaði nú hreinlega af því að
mér leiddist. Það er illt að þurfa að viðurkenna þetta og ég veit að það
er ekki í samræmi við heimspeki mína, en það var nú samt bara þannig að
mér leiddist, hundleiddist. Ekkert við að vera, allt lokað, svo það var
ekki einu sinni hægt að láta sér leiðast með öðrum. Engin verkefni
fyrirliggjandi í því bili, nýbúinn að skila. Jú ég les prófarkir. 

2
Og svo var ég þá allt í einu kominn að útidyrunum hjá Rósu og búinn að hringja
dyrabjöllunni. Ég veit ekki hvað ég var að vilja henni. Annað en að kíkja
inn náttúrlega. Annars hef ég enga ánægju af slíku, svo auðvitað var þetta
skrítið ef allt saman var bara spurning um að mér leiddist. Hélt ég
kannski að ég kæmist eitthvað með hana? Eftir öll þessi ár allt í einu?
Nei auðvitað hélt ég það ekki, vissi vel að ég kæmist ekkert. Hún var svo
löngu búin að gera mér skiljanlegt að ég kæmist ekkert, en henni væri samt
ekkert illa við mig og ég ætti endilega að koma og vera góður vinur. Ekki
taka það illa upp. Það er aðalvandamálið með karlmenn, sagði hún, að það
er ekki hægt að vera vingjarnlegur við þá án þess þeir haldi að maður sé
að meina eitthvað með því. Og ekki bara eitthvað, heldur hitt. Alveg
óþolandi, og gerðu það fyrir mig Þröstur, ekki þú líka. Þetta var fyrir
mörgum árum og það hafði verið allt í lagi síðan hún sagði þetta. Stundum
var ég svo sem að hugsa hvort aðrir kæmust eitthvað. Hvað um alla þá þarna
á spítalanum? Maður hafði svo sem lesið nóg af öllum þessum læknarómönum,
starfsins vegna meina ég. Ef maður leit hlutlægt á málin, alveg
yfirvegaður, þá sagði það sig náttúrlega sjálft að auðvitað voru þeir
eitthvað að digga við hana. Stundum. Það bara gat ekki annað verið. En hún
fór vel með það og hafði allt svona undir kontról sko, vildi ferðast og
vera sjálfstæð, umfram allt sjálfstæð. En hvað kom mér þetta við? 

3
Nei en gaman, sagði hún þegar hún opnaði dyrnar. Kondu inn. Ég heyrði strax að
henni fannst það ekkert sérstaklega Gaman og hugsaði það er einhver hjá
henni. En það var samt ekki. Hún sagðist vera nýkomin af vakt og það
vantaði hjúkkur á deildina, þóttust vera veikar en voru á skíðum og allt
hefði verið brjálað að gera. Núna var hún að þvo þvott til að hafa allt
hreint þegar hún færi norður á morgun. Maður verður að ferðast eitthvað um
páskana, rífa sig upp og hreyfa sig svo helgislepjan gleypi mann ekki. Nú,
ég ætlaði þá bara að kveðja og sagði að ég vildi ekki trufla, en það var
þá ekki við það komandi og hún heimtaði að ég kæmi inn fyrir og fengi
kaffi. Svona vingjarnleg sem alls ekki táknaði neitt. Hún kveikti á
kaffikönnunni eða vélinni og sagði að ég yrði að afsaka þó hún væri á
hlaupum. Eitthvert klikkelsi á þvottavélinni niðri og hún þurfti alltaf að
hjálpa henni áfram stig af stigi í prógramminu svo hún stansaði ekki í
miðju kafi og héldi áfram að djöflast í sama farinu.

4
Ég tyllti mér og hún var bara glöð við mig og allt í lagi þá sjaldan hún
var uppi, en annars var hún miklu meira hjá þvottinum en mér. Svo ég fór
að kíkja í hillurnar hjá henni, rétt svona að kanna lesninguna. Ég gat
ekki stillt mig um að taka myndaalbúm. Þarna var hún á sólarströnd og allt
fullt af einhverjum aröbum í kring. Ferðast já. Og þeir héldu greinilega
eitthvað helvítin, bara af því að hún var vingjarnleg. Og þarna eitthvert
starfsmannapartí. Jú jú, sjá hvernig þeir voru utan í henni. Smástrákar,
einhverjir nemar líklega. Og hún svona skellihlæjandi, eitthvað fékk hún
út úr þessu. Og þarna hélt einn utan um hana. Bjarni, doktor Bjarni. Gamli
montrassinn. Varla hafði hann víst skánað síðan í menntó. Svo heyrði ég að
hún var að koma og ég rétt náði að smeygja albúminu á sinn stað. Rétt
naumlega, það hefði verið ferlega sénerandi að láta hana góma sig svona
grúskandi í hennar einkamálum. Ég rétt náði að grípa einhverja bók úr
hillunni til að standa ekki eins og asni tómhentur við hilluna þegar hún
kæmi inn með kaffið. Ég settist við borðið, en hún var rokin um leið og
sagði helvítis stælar í vélinni, fáðér. Og þarna sat ég aleinn með bókina.
Það var hjúkrunarkvennatalið.

5
Ég opnaði bókina af rælni og var farinn að leita að villum áður en ég
vissi af. Sá engar í fljótu bragði. Svo ég kíkti í nafnaskrána aftast og
fletti upp Rósu. Jú, hún var á sínum stað. Svo fór ég allt í einu að leita
að Florence Nightingale, en hún er þá hreinlega hvergi á listanum. Hvorki
undir Florence né Nightingale. Eitthvað var náttúrlega bogið við þetta.
Var virkilega ekki minnst á kerlinguna í ágripinu fremst, sögu hjúkrunar?
Hún hafði fundið þetta allt saman upp, var það ekki? En hvernig var annars
hægt að finna upp hjúkrun þegar komið var langt fram á nítjándu öld? Hafði
engum dottið í hug að hjúkra fyrr? Var þetta einhverskonar Kólumbusaregg
hjá henni? En Rósa var allt í einu komin enn einu sinni og settist loksins
hjá mér og hellti í bollann sinn. Hvað ertu að lesa, spurði hún. Nú
hjúkkutalið bara, er það svona spennandi, hló hún. Ertu með einhverja í
sigtinu kannski? Mér fannst ég verða hálfasnalegur. Eins og einhver
persónunjósnari. Eða ættfræðifrík á Þjóðskjalasafninu, kallaður Meyfróður
með troðið tóbaksnef og tauma á vör. Helvítis óheppni að hafa ekki slysast
á einhverja aðra bók. Finnegans Wake eða einhver ljóð á frönsku kannski.
Svo það hrökk bara út úr mér að já ég veitti því athygli að Florence
Nightingale bara er hreinlega ekki í skránni yfir nöfnin hér aftast. Eins
og Rósu væri ekki sama. Ég dauðskammaðist mín. En hún sagði bara já þú ert
alltaf í próförkunum?

6
Þar með var ég farinn að tala um starfið. Svo vitlaus að halda að hún
hefði einhvern áhuga á próförkum. Varð nervus og fór að tala og tala. Ég
fór að tala um fagmennsku mína og óskeikulleika. Aldrei villa í bók sem ég
hef lesið prófarkir að. Getur ekki gerst. Ég hef röntgenaugu. Aldrei
villa. Þá sagði hún þetta sem allir segja, nei það er ekki til bók sem
engin villa er í. Ég svaraði á móti eins og venjulega, það fer sko eftir
því hvernig maður skilgreinir hvað er bók. Hvað er bók samkvæmt staðli frá
Sameinuðu þjóðunum? Og ég hélt áfram. Alveg óstöðvandi, sagði frá lúmskum
villum sem ég hefði fundið í því sem margir aðrir voru búnir að lesa og
gefa imprímatúr. Það hefur líklega byrjað að fara í taugarnar á henni
þegar ég fór að upphefja sjálfan mig svona. Hún vissi auðvitað vel hvað ég
er í raun og veru mikið grey. En ég hélt áfram með prentvillusögur. Lýsti
baráttu við besserwissera í setjarastétt. Eins og þann sem aldrei gat sætt
sig við þá landfræðilegu staðreynd að til er hérað í Búlgaríu sem heitir
Rúmelía. Með elli. Með elli sko. Svo loks varð ég að sitja og halda í
höndina á honum. Nei, sagði ég, sko orðum eins og brauðryðjandi eða
áhugasaur yrði aldrei vært í texta sem ég hef lesið í próförk. Ég veit
eiginlega ekki hvað ég var að hugsa, hvort þetta átti að heilla hana alveg
lárétta eða hvað það var. En ef það hefur verið meiningin þá var að
minnsta kosti klárt mál að það hafði ekki tekist. Því hún hristi bara
hausinn og sagði (enn einu sinni) ég verð að segja alveg eins og er
Þröstur, að ég skil ekki hvernig maður eins og þú með þína menntun,
hvernig þú nennir að hanga yfir svona tittlingaskít alla daga og gera
ekkert annað. Þú sem ættir allskonar möguleika annars staðar. Af hverju
ferðu ekki í kennslu til dæmis? Þú með öll þessi tungumál. Ég veit það eru
svo sem engin uppgrip i kennslu, en varla er það í próförkunum heldur. Mér
var farið að finnast þetta verulega óþægilegt, svo ég byrjaði enn einu
sinni með gömlu rulluna mína um að ég hataði allt sem heitir kerfi og gæti
ekki unnið við slíkar kringumstæður. Frelsi mitt er mér afskaplega mikils
virði. Ég væri eiginlega listamaður eins og henni hlyti að vera ljóst, en
kröfuharka mín og listrænn metnaður meinar mér að skrifa. Ég er listrænn
prófarkamaður. Hinn fullkomni handverksmaður á þessu sérsviði og hata öll
kerfi, allt kerfi, þjóðfélagið til dæmis, ég les aldrei blöðin, nema
prófarkir stundum, í forföllum, hef hvorki útvarp né sjónvarp lengur. En
hún var staðin upp og ætlaði niður í þvottinn einu sinni enn. Þarna hefur
hún sennilega verið búin að fá hugmyndina, en ég varaði mig ekki á neinu.

7
Svo kom hún upp aftur og settist. Búin að setja það síðasta í þurrkarann
sagði hún. Og nú byrjaði hún. Hún hefði áreiðanlega getað orðið
stórkostleg leikkona, hún gerði þetta svo vel. Hún var svo eðlileg og gat
umsvifalaust logið mig fullan bara svona eins og að drekka vatn. En
auðvitað var það líka föstudagurinn langi. Hrekkleysið sem kemur yfir
mann. Hún sagði jæja, en hvað sem þér finnst um kerfið og það þá verðurðu
nú samt að finna þér eitthvað annað að gera, eitthvað annað að gera mjög
fljótlega. Strax næsta haust bara. Ha? Hvað meinarðu? Jú ég sé að þú hefur
ekki heyrt um það sem þeir voru að samþykkja í þinginu í fyrradag. Í
þinginu? Í þinginu í fyrradag ha? Nei ég les ekki blöðin. Jú, þeir voru að
samþykkja að gefa stafsetningu frjálsa. Þetta var sett á oddinn sem
spurning um valfrelsi, persónufrelsi, partur af því. Leggja niður allan
svona kontról. Það á að spara með þessu, þarf ekki að lesa prófarkir að
neinu í framtíðinni. Það fer ekki svo lítill tími í þetta og allt til
einskis... launakostnaður... þjóðhagslega óhagkvæmt... forsjárhyggja...
Ég heyrði ekki lengur til hennar. Bara ég hefði fattað það, bara ef ég
hefði munað hvaða dagur var.

8
Þegar ég kom til sjálfs mín aftur lá ég á sófanum. Hún hafði klætt mig úr
jakkanum og hneppt frá mér skyrtunni í hálsinn og var að strjúka á mér
ennið með köldum þvottapoka. Elsku litli kerfiskallinn minn, sagði hún.
Trúðirðu þessu? Var svona hræðilegt að eiga að missa litla sæta kerfið
sitt? Maður verður að kaupa blöðin til að sjá að það getur verið fyrsti
apríl á föstudaginn langa, ekkert er einhlítt. Og ég sagði ekki neitt en
hugsaði bara hjúkraðu mér áfram Rósa, hjúkraðu mér eins og Florence
Nightingale hefði gert.


Skýrsla

Einn morguninn nú í vor varð ég nokkuð seinn fyrir að koma mér í sund. Ég
lenti á svokallaðri stund milli stríða, varla nokkur maður var sjáanlegur,
flestir annað hvort farnir eða ókomnir. En úr sturtusalnum barst þó
glaumur og gnýr, hróp og köll, hólkalæti og gassagangur á bandarísku,
líkast til einhver túristahópur. 
 Þegar ég kom inn í sturtuna sá ég að
tilgáta mín var sennilega rétt, hér var á ferðinni allstór hópur af
bandarískum svertingjum, hinum mestu heljarmennum. Í fylgd með þeim var
svo einn trélímshvítur Íslendingur, sem hagaði sér eins og hann væri
einhverskonar fararstjóri eða leiðsögumaður hinna. 
 Ég spurði þennan landa
minn hvaða menn þetta væru, en hann svaraði því þá til, að þeir væru
liðsmenn körfuboltaliðs frá Bandaríkjunum er NOW héti, eða New Orleans
Warriors fullu nafni, og væru hingað komnir til að leika nokkra leiki við
íslensk félög. 
 Ég man að ég hugsaði sem svo, að undarlega væru menn
þessir nú biksvartir, einkum ef haft væri í huga að þeir voru
Bandaríkjamenn, en þar í landi munu allir þeldökkir menn eitthvað hafa
blandast hvítum í aldanna rás. Að öðru leyti var þetta eiginlega ekki
ógleymanlegt, útlendingar koma hér margir og Íslendingum þykir varla
ástæða lengur til að snúa sig úr hálsliðnum þó þeir mæti litum mönnum á
götu. 
 Ég tók að þvo mér í ystu sturtunni, næst útgöngunni, þó ekki sé hún
mitt eftirlæti, og kemur þar til trekkurinn, en öðrum var sem sagt ekki
til að dreifa í bili. Þegar blámennirnir höfðu þvegið sér gengu þeir einn
af öðrum út úr sturtusalnum, en síðastur fór Íslendingurinn. 
 Þegar mennirnir fóru fram hjá mér tók ég eftir því að þeir voru allir með
samskonar merki tattóverað á vinstra lærið utanvert. Merkið sýndi
einkennilegan og afskaplega ógeðfelldan hvítan gamm, líkt og vokandi yfir
bráð sinni. Ég hugsaði með mér að sennilega væri þetta merki
körfuboltafélagsins, enda voru einkennisstafir þess skráðir ofan við
gamminn, þannig að stafurinn O myndaði geislabaug yfir höfði illfyglisins,
en gat um leið táknað einhverskonar knött. Mér fannst þetta húðflúr einna
líkast vörumerki og þótti heldur ósmekklegt, sérstaklega þegar haft væri í
huga að atvinnumenn í íþróttum ganga oft kaupum og sölum. Þótti mér
undarlegt að blakkir Bandaríkjamenn, afkomendur þræla sem seldir voru á
markaði eins og fénaður, tækju í mál að láta brennimerkja sig þannig.
 Fleira gerðist nú ekki og ég sá þessa menn ekki aftur, enda voru þeir á
leið upp úr. Ég gleymdi þeim fljótt, enda var atvikið svo sem ekkert
sérstaklega eftirminnilegt eða merkilegt. 
 Síðan eru liðnar um það bil
þrjár vikur, en í gær átti ég leið um miðbæinn og tók þá eftir verslun sem
ég mundi ekki eftir að hafa séð áður, nokkurskonar sérverslun með
leðurfatnað. Í útstillingarglugga voru alls kyns jakkar og blússur úr
leðri, en auk þess var þar hengi þar sem dökkar leðurbuxur héngu í röðum.
Þetta var auðvitað út af fyrir sig enginn tímamótaatburður, en allt í einu
rak mig í rogastans: Á buxunum var nákvæmlega sama merkið og
körfuboltamennirnir höfðu verið með á lærinu: Gammurinn, stafirnir,
geislabaugurinn eða knötturinn, allt með sama hætti, sömuleiðis
staðsetningin. Þetta fannst mér svo einkennilegt að ég ákvað að fara inn í
búðina og kanna málið nánar, eins þó nokkur óhugur væri kominn í mig.
 Stúlka var við afgreiðslu og einhvern veginn tókst mér að stynja því upp
að ég væri að spekúlera í svona buxum. Stúlkan horfði á mig með samblandi
af vorkunnsemi og fyrirlitningu eins og hún vildi segja: Guð minn
almáttugur, ætlar nú þessi lúði að fara að ganga í leðurbuxum? 
 Mér brá illilega þegar hún hóf upp raust sína:
 --Ertu að meina nábuxurnar? 
 --Ná, stamaði ég, eru þetta nábrækur? 
 --Já, þetta eru buxur frá Now. 
 --Hvaðan eru þær... bandarískar kannski? 
 --Æ, þær eru nú víst framleiddar hérna þó þær heiti ensku nafni,
það selst allt betur með útlenskum nöfnum. 
 Áður en mér gafst ráðrum til að spyrja stúlkuna nánar opnuðust dyrnar. Mikil
skelfing greip mig þegar ég sá hver birtist í gættinni. Það var
trélímskarlinn úr sundlauginni, ég þekkti hann strax á litaraftinu þó hann
væri leðurklæddur frá hvirfli til ilja og með sólgleraugu og hatt. Hann
hélt á stresstösku og var greinilega heimamaður hér. Enda spurði hann
fýlulega um leið og hann strunsaði inn: 
 --Nokkur skilaboð?
 Síðan smeygði hann sér inn fyrir búðarborðið og hvarf bak við tjald.
Augljóslega var hann eigandi fyrirtækisins. 
 Ég lagði strax á flótta. 
 Þegar ég kom heim hringdi ég í Körfuknattleikssamband Íslands og fékk 
þar staðfestingu á því sem mig var farið að gruna: Ekkert erlent 
körfuknattleikslið hefur komið til landsins mánuðum saman.


Ókvæða við

Það var alls ekki á margra vitorði að Gunnar hefði fengist við að yrkja þó
hann væri svona þekktur maður, enda svo sem ekki undarlegt, ævistarf hans
lá fyrst og fremst á alls óskyldum sviðum. Sjálfur hafði ég ekki hugmynd
um að þessi æskuvinur minn og félagi hefði lagt jafnmikið upp úr skrifum
sínum og eftirlátnar kompur hans og dagbækur bentu til. Að vísu hafði hann
stundum verið að fara með eitthvað eftir sjálfan sig, en aldrei nema hann
væri orðinn mjög drukkinn, einhvern endemis leirburð sem engum fannst taka
því að leggja á minnið, enda var þegjandi samkomulag í kunningjahópnum um
að minnast aldrei meir á slíkt, eftir reglunni ég í dag, þú næst. Það var
því úr vöndu að ráða fyrir mig þegar Rósa, ekkjan hans, afhenti mér
kompurnar og bað mig að annast útgáfu á ljóðum Gunnars. Það hafði verið
hans hinsta ósk, að því er hún sagði, að kveðskapnum yrði komið á
framfæri. Ég fann að ég var kominn í erfiða klípu. Þegar Gunnar féll frá
hafði ég í einhverju tilfinningakasti alveg óbeðinn boðið henni að leita
til mín ef eitthvað þyrfti að gera sem heiðrað gæti og varðveitt minningu
míns forna vinar. Það var því ekkert auðvelt fyrir mig að neita þessu og
ég lét mig hafa það að taka við kompunum. En strax þegar ég var búinn að
líta lauslega yfir yrkingar Gunnars varð mér ljóst, að ef eitthvað var
hægt að gera til að sverta og vanhelga minningu míns kæra vinar, þá var
það einmitt það að koma á framfæri þessum ömurlegu hugarfóstrum hans.
Ýmist var hér um að ræða gjörsamlega mislukkaðar og rangt kveðnar
hagyrðingavísur, marflöt spakmæli og hundavéfréttir eða ,,heimspekilegar"
hugleiðingar og lífsvisku á Norman Vincent Peale-plani. Ég fann að ég stóð
hér frammi fyrir merku fyrirbæri sem ég hafði stundum veitt athygli áður:
Menn sem skara fram úr á einu sviði og hafa þar alla þræði í hendi sér,
geta um leið verið svo fullkomlega dómgreindarlausir á einhverju öðru
sviði, að manni dettur helst persónuklofning í hug. Þannig hafði Gunnar
heitinn, þessi mikli raunvísindagarpur og verkfræðiséní, staðið í þeirri
meiningu að flatneskjan sem hann hafði verið að krota hjá sér á síðkvöldum
væri miklar og ódauðlegar bókmenntir sem ekki mættu glatast. Aldrei hafði
hann þó mér vitanlega reynt að fá neitt af þessu birt í blöðum eða
tímaritum, en skýringuna á því fann ég reyndar fljótlega í einni af
,,ljóðadagbókum" hans. Þar kom fram að honum þótti kveðskapurinn of
merkilegur til að hann mætti saurgast á svo óverðugum vettvangi! Í
vandræðum mínum ákvað ég að tala betur við Rósu og reyna varlega og
kurteislega að fá hana til að slá þessum fyrirætlunum á frest. En ég fann
fljótt þegar ég ræddi við hana næst, að þetta var henni ákaflega mikið
hjartans mál, henni fannst eins og hún væri að bregðast Gunnari ef hún
yndi ekki bráðan bug að útgáfu ljóðanna. En í framhjáhlaupi kom líka
annað í ljós, sem varð til þess að ég fékk ágæta hugmynd, að mér fannst,
og taldi mig geta leyst vandamálið mjög sómasamlega. Það kom á daginn að
Rósa hafði sjálf ekki lesið neitt af þessum ljóðum Gunnars. Hún bar því
við eins og fólk gerir svo oft, að hún ,,hefði ekki neitt vit á þessu" en
hefði leitað beint til mín, bæði vegna þess að ég hafði boðist til að gera
eitthvað, en ekki síður vegna þess að ég væri ljóðskáld sjálfur og því vel
inni í öllum slíkum málum. Nú lofaði ég því endanlega að sjá um þetta mál,
en útgáfuna ætlaði hún sjálf að kosta, enda efnin nóg í búi
athafnamannsins. En hugmyndin snjalla var þessi: Ég ætlaði ósköp
einfaldlega að brenna yrkingar Gunnars eins og þær komu fyrir, en taka svo
saman í snyrtilegt kver ýmislegt frá sjálfum mér og gefa út undir hans
nafni. Ég átti í fórum mínum nóg af frambærilegum ljóðum sem ég hafði
engum sýnt. Ýmist voru það ljóð sem ég af einhverjum ástæðum hafði lagt
til hliðar þegar ég hafði verið að velja úr skúffunni í bækurnar mínar tíu
á langri leið, eða þá ljóð sem ég hafði ort á seinni árum, eftir að ég
hætti að nenna að gefa út bækur fyrir þessa tvöhundruð lesendur sem kaupa
allar ljóðabækur sem koma út á Íslandi, mínar meðtaldar, en einhvern
veginn hefur mér aldrei tekist að nema land utan þessa hóps. Með þessu
móti áttu allir að geta vel við unað: Minning Gunnars kæmist hjá því að
skaðast alvarlega, Rósa fengi að uppfylla hinstu ósk hans og ég gæti tekið
til í skrifborðsskúffunum mínum. Ég fór beint niður í þvottahús og
kveikti í kompum Gunnars og spúlaði svo gólfið vel á eftir. Yfirleitt hef
 ég haft orð á mér fyrir að vera haldinn minjalosta og ég veit fátt
óhuggulegra en bókabál, en að þessu sinni voru engar vöflur á mér, enda
var ég viss um að ég væri að vinna þarft verk. Ég eyddi helginni í að
útbúa þokkalega fimmtíu ljóða bók, gaf henni eftir nokkra umhugsun nafnið
Ókvæða við og kom henni svo í prentun strax á mánudagsmorgni. Ég
lét til öryggis hvergi koma fram að ég hefði haft neitt með bókina að
gera, en útbjó örlítinn eftirmála eftir Rósu þar sem meðal annars kom
fram, að höfundur hefði aldrei hugsað sér að gefa út þessi ljóð og hefði
beðið um að þau yrðu brennd, en hún hefði talið að þau ættu erindi til
lesenda og því ákveðið að gefa þau út eftir nokkurt sálarstríð. Á
tilskildum tíma kom svo bókargreyið út og átti ég ekki von á öðru en að
hún kæmi til með fljóta snyrtilega og hljóðlega að feigðarósi og sogast
svo burt með útsoginu af bókaflóði ársins. En það var nú öðru nær takk
fyrir: Bók Gunnars fór allt í einu að vekja þessa gríðarlegu athygli.
Eftir fremur hæga byrjun var bókartötrið skyndilega á allra vörum, og
kaupendur tóku beinlínis að hrifsa hana af búðarborðunum. Það var ekki
síst ungt fólk sem hóf hana til skýjanna og fyrr en varði mátti segja að
einskonar Gunnars-æði ríkti í íslenskri ljóðlist. Gagnrýni fór brátt að
birtast. Þar var Gunnar sömuleiðis hylltur og vegsamaður um leið og harmað
var að hann skyldi ekki hafa látið neitt frá sér fara fyrr. Þá varð mér
hugsað til bókanna minna tíu. Það leið ekki á löngu þar til bókin var
komin út í fimm prentunum. Bókaútgáfan Maka, sem aldrei hafði gefið út
ljóðabók áður, tók Ókvæða við upp á arma sína strax þegar sýnt var hvert
stefndi og sá um endurútgáfurnar. Auðvitað hlýt ég að vera ánægður fyrir
hönd Gunnars vinar míns og stoltur af því með sjálfum mér að hafa átt
þennan þátt í að hefja minningu hans til vegs. Samt er ekki laust við að
mér hafi sárnað þetta dálítið. En við hvern á mér að sárna? Við Gunnar?
Sjálfan mig? Guð? Ég reyni að hugga mig við hve margt er spaugilegt í
umfjöllun gagnrýnenda. Heimir Viðar, sem alltaf hefur ofsótt mig út af
einhverri ,,skírskotun" sem hann finnur aldrei, vegsamar í Heljarpóstinum
,,einhverjar mögnuðustu skírskotanir sem sést hafa í íslenskri ljóðlist"
og Egillugi skrifar í DT að ,,...loksins, loksins hafi kynslóðabilið
bilað". Jóhannes Dvergmann hjá Morgunviljanum telur ,,myndmál Gunnars
sprottið úr heimi raunvísinda og verkfræði", og Hörður gamli Jósefsdalín
fagnar í Tímariti Mals og minningar ,,endurreisn efnishyggjunnar eftir
áratuga lýrískt gutl frá Braga Kjögx og öðrum ungskáldum." (Ég verð sextíu
og fimm ára á morgun!)


Saumavélin

Skáld kom gangandi eftir stéttinni í líkingaleit. Það fékk vægt
síbernskukast og fór að reyna að stíga ekki á strik. Það einbeitti sér svo
mikið, enda orðið kloflengra en síðast, að það uggði ekki að sér fyrr en
það rakst á kirkju. Það nam staðar og horfði um stund á kirkjuna. Er hún
ekki alveg eins og saumavél, hugsaði það. Skáldinu létti, líkingin var
komin. Það lygndi augum. Aðgát, aðgát, ekki mátti nykra. Ekki mátti
saumavélin til dæmis sigla eða syngja, hvað þá hitta regnhlíf uppi á
skurðborði. Eða hvað? Snorri gamli hafði auðvitað ekki verið sterkur
súrrealisti. Og sigla? Hvers vegna ekki? Var ekki talað um kirkjuskip?
Nei, orðaleikir eru nógir komnir í mínum höfundskap, hugsaði það. Það
ákvað að halda sig við efnið. Efnið já? Saumavél, efni og saumur... Hvert
er efnið? Og saumurinn þá...? Um leið gullu líkabangir þrisvar.
Kirkjudyrnar opnuðust og líkfylgd liðaðist út. Saumurinn mættur, hugsaði
skáldið, og efnið verður þá bara að vera... lífið sjálft. Skáldið fann að
það var að komast að kjötkötlunum. Stóru spurningarnar voru farnar að
leita á það úti á götu. Það hljóp heim til sín og fór að yrkja, en kom
þessu engan veginn heim og saman.


Með veggjum

Einu sinni var skoðun sem var veggfóður. Þetta var í herbergi hér í bænum
og það var íbúinn sem hafði skoðunina. Dag einn fann íbúinn að honum
líkaði ekki veggfóðrið lengur. Hann ákvað að skipta um skoðun. Hann fékk
sér sérstakt efni til þess, hvítt duft í poka. Það blandist vel með einum
hluta af vatni á móti fjórum af duftinu, hrærist vel og smyrjist á vegginn
með grófum pensli eða spaða. Gætið þess vel að efnið komi ekki við húð og
notið hlífðarföt. Íbúinn gerði eins og honum var sagt og beið svo átekta.
Ekki leið á löngu þar til skoðunin fór að losna frá veggnum, en þá kom
strax í ljós önnur skoðun sem líka var byrjuð að losna, af því að efnið
var svo sterkt. --Nei, þú hér? sagði fyrsta skoðunin undrandi þegar hún
sá hina sem nú var farin að losna svo mikið að það skein í þriðju
skoðunina undir henni. Og fyrstu skoðanirnar tvær sögðu í kór þegar sú
þriðja birtist fullmótuð: --Nei, þú hér? Á meðan var farið að glitta í
fjórðu skoðunina og íbúinn sá að hann hlaut að hafa blandað efnið vitlaust
 eða þá að vatnið hjá honum var eitthvað daufara en venjulega og hafði ekki
við duftinu. Þannig birtust skoðanirnar hver á fætur annarri og það leið
ekki á löngu þar til þær lágu allar í haug á gólfinu og sögðu hver við
aðra í sífellu: --Nei, þú hér? og þú hér? og þú hér? ekki vissi ég það.
Íbúinn fann hvað þær voru ömurlega leiðinlegar og skildi satt að segja
alls ekki hvernig hann hafði getað haft þær, jafnvel haldið þeim fram og
barist fyrir þeim. Hann sópaði þeim saman með kústi og stórri skóflu og
tróð þeim í sjö stóra og svarta plastpoka sem hann ók með upp í Gufunes.
Þegar hann kom aftur heim í herbergið fann hann strax hvað þar var orðið
hátt til lofts og vítt til veggja. Herbergið var aftur orðið eins og
herbergi og var hætt að vera bara klefi fullur af veggfóðri. Ef herbergið
hefði verið koppur þá hefði allt þetta veggfóður verið hlandsteinn og ef
það hefði verið æð þá hefði hún verið svona kölkuð. Allt kvöldið sat hann
og horfði himinlifandi glaður á gráa veggina. Hann fann að þeir voru
skoðun sem hann var að komast á.


Perlur frá Hermanni Kjögx eru bestar

Fyrir nokkrum árum fór ég fyrst að finna öðru hverju fyrir mjög
einkennilegri og óþægilegri tilfinningu í tánum. Hún var einna líkust
náladoða, en þó yfirleitt heldur sterkari, á köflum gat þetta orðið allt
að því sársaukafullt. Lengi vel sinnti ég ekkert þessum óþægindum, hélt
að um væri að ræða einhverskonar harðsperrur eða gigt, sennilega
atvinnusjúkdóm, ég vann um þetta leyti í bókaverslun og þurfti oft að
tylla mér á tær. Ég vísaði til vinnuverndarsjónarmiða og tókst þannig að
fá vinnuveitanda minn til að útvega mér tröppur. En ástandið lagaðist samt
ekki neitt, versnaði jafnvel heldur. Kom þar að lokum að mér hætti að
standa á sama og ég fór smátt og smátt að verða alvarlega hræddur um að
eitthvað væri meira en lítið bogið við fæturna á mér. Ég tók að kenna
skónum mínum um, þeir væru alltof þröngir, og við fyrstu hentugleika fékk
ég mér rúmgóða og þægilega íþróttaskó. En því fór víðsfjarri að þessi
óþægilega tilfinning lagaðist neitt við þessar aðgerðir. Ef eitthvað var
ágerðist sársaukinn enn, uns hann jaðraði við þjáningar, og um leið tók
hann að breytast. Það var eins og verkurinn færi nú einnig vaxandi
milli tánna. Um svipað leyti var það sem ég fór að taka eftir
undarlegri möl eða salla sem vildi setjast í sokkana mína, ekki síst ef ég
hafði verið lengi í sömu skónum, helst í heitu veðri. Einkennilegast þótti
mér, að fyrirbærið virtist ekki standa í neinu sambandi við það hvort ég
hafði verið á ferli í möl og sandi eða ekki. Það var hreinlega eins og
þessi óþrifnaður kæmi ekki utan frá. Þar kom, að mér fannst ég orðinn
alvarlega sjúkur og dreif mig til Jóns Einarssonar læknis. Hann rannsakaði
mig vel og lengi, fletti síðan upp í nokkrum bókum og fáeinum tímaritum,
en spurði svo strax að því loknu hvort hann gæti fengið að skoða sokkana
mína. Datt mér þá helst í hug að ég væri haldinn einhverskonar
sokkaofnæmi, og leist hreint ekki á blikuna, ef til vill yrði ég
tilneyddur að ganga sokkalaus eða í einhverjum hallærislegum sjúkrasokkum
það sem eftir væri ævinnar. En Jón læknir skoðaði sokkana vel og vandlega
og spurði síðan hvort hugsanlegt væri að ég hefði orðið var við einskonar
möl eða salla í sokkunum. Þá var mér satt að segja alvarlega brugðið, en
gat þó auðvitað ekki annað en játað þessu. Hann lagði sokkana á borðið,
sneri þeim síðan við og hristi þá, svo fáein korn hrundu á borðið, en þau
skoðaði hann gaumgæfilega undir smásjá. Ég heyrði að hann greip andann á
lofti og sagði hvað eftir annað við sjálfan sig, að hann væri svo aldeilis
hissa. Hann sveimérþáaði sér duglega inn á milli, fletti upp í enn fleiri
bókum, skoðaði myndir, töflur og línurit, bar saman og velti vöngum. Þið
getið rétt ímyndað ykkur líðan mína á meðan. Því næst kallaði hann á
ritara sinn og sagði henni að hún mætti fara heim. Síðan sneri hann sér að
mér og sagði mér lágt hvað um væri að vera. Hann var mjög ákafur og
óðamála. Ég væri með það sem kallað væri perlutær eða ,,ostru-syndrómið"
sem væri ákaflega fágætur sjúkdómur eða öllu heldur ástand, hann sjálfur
hefði til dæmis aldrei séð slíkt áður á langri læknisævi, en hins vegar
lesið um það endur fyrir löngu og síðan aftur nú. Meinsemdin lýsir sér
þannig að tærnar taka skyndilega, af óþekktum orsökum, að mynda perlur
utan um örsmá sandkorn, ryk eða annað sem alltaf vill slæðast ofan í skó.
Sjúkdóminn sagði hann ólæknandi og stundum kvalafullan, en þó legðist sú
líkn með þraut, að hann væri mjög ábatasamur, þar sem perlurnar væru í háu
verði. Því miður legðist svo aftur á móti sú þraut með líkn að
perlumyndunin yrði örust og gæðin mest ef fótraka væri haldið í hámarki,
en sokkaskiptum í algjöru lágmarki. Perlusjúklingar leiðast því einatt
vegna gróðavonarinnar til athæfis sem magnar sjúkdóminn, en veldur um leið
félagslegri útskúfun. Jón upplýsti mig enn fremur um það, að mjög erfitt
væri að koma perlum þessum á markað ef neytandinn vissi hvaðan þær kæmu,
en umboðsmaður bundinn þagnarheiti væri sú lausn sem yfirleitt hefði
reynst sjúklingunum best. Þar sem hér væri um sjúkdóm að ræða og hann
sjálfur væri bundinn af Hippókratesareiðinum um þögn þar að lútandi, hlyti
að vera einfaldast að hann tæki þetta að sér, enda væri slíkt
trúnaðarsamband sjúklings og læknis í sjálfu sér ekkert óeðlilegt. Ég
fann að mitt stóra tækifæri var komið, það hefur alltaf verið mín gæfa í
lífinu að skynja augnablikið. Við gengum strax til samninga. Nú er ég
aldrei þessu vant orðinn efnaður maður og ég nýt þess eins og ég mögulega
get þó mér líði oft ekki vel í tánum og þurfi alltaf að vera einn. Mest
finnst mér gaman að sjá fínu frúrnar í sjónvarpinu skarta perlufestum frá
Hermanni Kjögx gullsmiði á Laugaveginum, en við skiptum aðallega við hann.
Þá hugsa ég oft að ef þær bara vissu. Og stundum get ég hreinlega ekki
varist brosi þegar Hermann er að auglýsa.


Völin á mölinni

Fyrir nokkru var ég á gangi í miðbænum og sá þá álengdar bíl sem beið á
rauðu ljósi. Undir stýri var gamall skólabróðir minn, Þórður Jónsson. Hann
hélt hendinni þannig, að hann var alveg greinilega að tala í síma. Fram að
því hafði mér ekki verið kunnugt um neinn bílasímnotanda annan en
forsætisráðherra, þó ég vissi auðvitað að þeir hlytu að vera fleiri.
Þórður hafði hinsvegar á sínum tíma verið talinn frekar litlaus maður og
ekki líklegur til að stefna svona hátt. Þetta varð mér þarna á staðnum
tilefni hugleiðinga um fordóma gagnvart fólki, hvernig sumir eru dæmdir úr
leik frá upphafi. Kom mér þá eins og venjulega í hug gáta Sigvalda
Jónssonar um lömb höfuðsóttarhrúta:

Sannlegt efni sýnist gráts,
ef saklausir af réttvísinni
dæmdir eru lífs til láts
löngu á undan fæðing sinni.

Hét ég því enn á ný að reyna að temja mér umburðarlyndi, þó seint væri.
 En þegar ég kom svo nær sá ég að mér hafði missýnst, maðurinn var alls
ekki að tala í síma, heldur var hann að klóra sér í eyranu, var sem sagt
niðursokkinn í einhverja ómerkilegustu smánautn sem hægt er að hugsa sér.
Ég kom næstum alveg upp að bílnum rétt áður en hann fékk grænt ljós og sá
þetta mjög skýrt. Um leið og hann ók af stað losaði hann fingurinn úr
eyranu og vinkaði til mín. Hann brosti vandræðalega, enn var á honum sami
gamli sauðarsvipurinn nema auðvitað heldur eldri.

Bróðir minn Þórhallur lærði að skrifa áður en hann gat lesið. Ég hef oft
hugsað um það síðar hve fróðlegt það gæti verið ef slíkt ástand yrði
varanlegt hjá barni sem yrði svo rithöfundur.

Hann stóð allt í einu fyrir framan mig með framrétta hönd þar sem ég var
við sturtuna, allur löðrandi í sápu. Þetta var vingjarnlegur roskinn maður
sem ég hafði stundum séð í lauginni áður og kinkaði einstaka sinnum kolli
til. Hann vildi greinilega þakka mér fyrir eitthvað, mér heyrðist hann
segja að þetta hefði verið ógleymanleg stund. En svo illa vildi til að með
hægri hendi minni var ég önnum kafinn við að þvo mér um rassinn, og mér
fannst ekki viðkunnanlegt að rétta manngreyinu hana svona beint þaðan,
heldur vildi skola af henni fyrst, áður en ég tæki í höndina á honum, þó
ég gæti reyndar varla ímyndað mér hvað það væri sem maðurinn var mér svona
þakklátur fyrir. Ég teygði höndina því upp að stútnum á sturtunni þar sem
bunan er þéttust og lét vatnið dynja á henni. Við þetta kom mjög
einkennilegur svipur á manninn og hann strunsaði burt. Hann hafði
bersýnilega skilið handarhreyfingu mína sem svo, að ég vildi ekki taka í
höndina á honum. Mér fannst þetta leiðinlegt, því ég vil að minnsta kosti
reyna að vera vingjarnlegur við fólk. Mér létti hins vegar þegar
ég leit í síðdegisblaðið. Kvöldið áður hafði kunnur tónsnillingur, tvífari
minn, verið með tónleika í Gamla Bíó. Gagnrýnandi blaðsins átti vart orð
til að lýsa leik hans á þessum tónleikum og sagði meðal annars að þetta
hefði verið ógleymanleg stund.

Um daginn var ég að láta renna úr baðinu heima hjá mér, stóð og starði í
svelginn. Hann snerist réttsælis og við það undur (að mér fannst) greip
mig allt í einu heljartökum sú tilfinning að ég væri staddur á suðurhveli
jarðar. Ég róaðist ekki fyrr en ég hafði hrundið upp svaladyrum og heyrt
íslenskar barnaraddir utan úr húsagarðinum. Þá mundi ég líka að svelgur í
baði snýst einmitt réttsælis hér hjá okkur, en rangsælis á suðurhveli
jarðar.

Í Stokkhólmi var líka ákveðin gata, á leiðinni út á Gerðið, og þegar ég ók
þar um fannst mér alltaf eins og ég væri staddur á Kleppsveginum.

Gömul bekkjarsystir mín, Rósa Þormóðsdóttir, systir Óskars skíðakennara,
nam kvensögu í Gautaborg. Hreifst hún þar mjög af nornatísku sem víða var
landlæg um skeið. Nornin varð í fræðum þessum ímynd hinnar sjálfstæðu,
framsæknu konu og í samræmi við það voru til dæmis galdrabrennur fyrri
alda skýrðar ut frá jafnréttissjónarmiðum sem liður í kvennakúgun. Rósa
lauk námi sínu ytra með miklum glans, en fékk að geyma lokaritgerðina þar
til hún yrði komin heim, þar sem hún hugðist taka fyrir íslenskt efni,
galdrabrennur hérlendis. Á fyrsta degi sínum á Landsbókasafninu uppgötvar
hún sér til skelfingar að nær allir sem brenndir voru fyrir galdra á
Íslandi voru karlmenn. Þetta féll alls ekki að námi hennar og varð hún
strax að finna sér annað efni.

Það gerðist fyrir fáeinum árum að fjöldi manns veitti athygli indverskum
fakír sem sat á gaddabretti á Lækjartorgi með vefjarhött og í bleyju og
lék á flautu fyrir andstyggilega gleraugnaslöngu sem liðaðist upp úr
beyglaðri makkíntosdollu. Eins og nærri má geta varð almenningi alls ekki
um sel og fjölmargir urðu til að hringja á lögregluna, bæði af götunni og
eins úr nærliggjandi húsum, ekki síst Stjórnarráðshúsinu. En þegar
lögreglan kom á vettvang fannst maðurinn hvergi og enginn hafði orðið var
við ferðir hans. Hann hefur aldrei sést síðan. Seinna um daginn fannst að
vísu drukkinn indverskur fuglafræðingur í heita læknum við Nauthólsvík í
mjög svipuðum búningi, en hann var hvorki með bretti né dós og kunni ekki
á flautu. Slangan hefur heldur aldrei sést, en hana óttaðist fólk mest.

 Því er oft haldið fram að allir séu óánægðir með nefið á sér og nafnið
sitt, amk einhverntíma ævinnar. Þetta gildir þó ekki til fulls um mig, ég
hef aldrei verið óánægður með nefið á mér, þó ég viti ósköp vel að það er
svo sem ekkert sérstakt. Öðru máli gegnir um nafnið, ekki síst þetta
sérkennilega ættarnafn, Kjögx. Það gat oft verið þungbært að sitja undir
sömu útúrsnúningunum ár eftir ár frá nýjum og nýjum aðilum sem allir héldu
fyndni sína jafnsnjalla og ferska. Það var Kex og Kjöts og Kjöss, Kökks og
jafnvel Kötts. Verst var þegar um var að ræða fólk sem manni líkaði vel
við að öðru leyti og vildi ekki særa með því að hafa heyrt brandarana
áður. En ég ætti kannski ekki að vera að kvarta, um daginn heyrði ég Gróu
Jónsdóttur lýsa því hversu erfitt hefði oft verið að sitja í
grasafræðitímum þegar kennarinn var að fara yfir plöntur sem fjölga sér
með gróum.

Fyrir svo sem fimmtán árum tóku að birtast öðru hverju í Landnemanum kvæði
eftir Alexander Geirsson, ungan iðnverkamann í Reykjavík, alnafna
Alexanders Geirssonar hagfræðings sem þá var talsvert í sviðsljósinu og
skrifaði stundum í Landnemann um efnahagsmál. Þessi kvæði voru sum
þokkalega ort, en reyndar ekki merkileg. Það kom þó í ljós að margir áttu
erfitt með að gera sér grein fyrir hvor væri hvor þeirra alnafna, þó ég
vissi það auðvitað. Enda kom svohljóðandi tilkynning í blaðinu þá um
vorið: ,,Af gefnu tilefni skal það tekið fram, að kvæði þau sem birst hafa
að undanförnu hér í blaðinu undir nafninu Alexander Geirsson eru ekki
eftir mig heldur alnafna minn. Virðingarfyllst, Alexander Geirsson."

 Ég var tveir menn, en kippti mér ekkert upp við það af því að ég var svo
vanur því. En svo fór þeim að fjölga og þá fór að halla undan fæti því mér
hefur alltaf leiðst margmenni.

Eyrnatappar eru eina taugalyf sem ég hef notað. Og það er ótrúlegt hvað
þeir eru áhrifamiklir þó einfaldir séu. Eyrun eru í raun og veru eins og
blöðkur utan á líkamanum, sérhannaðar trektir sem snapa upp og soga til
sín alla þá streituþætti sem nútímalíf býður upp á. Það er furðulegt að
fólk skuli ekki hafa rænu á að loka þeim meira en gert er.

Þegar ég var í gagnfræðaskóla kom ég að volgum brunarústum skíðaskálans K
16, en Óskar hafði einmitt oft sagt okkur skemmtilegar sögur af ferðum
sínum þangað. Þarna í rústunum fann ég tóma kókflösku sem var heil að öðru
leyti en því að stúturinn á henni hafði bognað niður á við. Það var eins
og hún drúpti höfði í sorg yfir því að skálinn skyldi hafa brunnið. Ég
átti þessa flösku lengi, en veit ekki hvað er orðið af henni núna.

Verður annað ráðið af tungu Íslendinga en að þeir hati og fyrirlíti öll
opinber þjóðtákn og merki, svo sem flögg, orður og skjaldarmerki? Að
minnsta kosti virðist fjöldinn allur af skammaryrðum eiga sér uppruna á
þessu sviði. Dæmi um slíkt eru m.a. orð eins og þorskur, fálki, fáni og
kross.

Um tíma sat ég talsvert við lestur og skriftir á Konunglega bókasafninu í
Stokkhólmi. Eitt sinn gekk ég til salernis í kjallara hússins og kom þar
að læstum klefadyrum, sem út af fyrir sig er varla fréttnæmt, en það vakti
athygli mína að hvíslingar bárust út úr klefanum, eins og fleiri en einn
maður væru staddir þar inni. Ég rétt hjó svona eftir þessu, en skeytti
ekkert meira um það, ef menn kusu að hafa samvinnu um að fara á klósettið
þá var það auðvitað þeirra mál en ekki mitt. Á að giska tíu mínútum síðar
varð ekki lengur undan því vikist að ég fengi úrlausn minna mála. Að þessu
sinni var klefinn ekki lengur upptekinn, en þegar ég kom þar inn tók ég
eftir hylkjum utan af sprautunálum sem lágu á gólfinu. Þar var komin
skýring á hvíslinu, greinilegt var að fíkniefnaneytendur leituðu hér
afdreps til að sprauta sig. Þetta sló mig, og líkingar hlóðust upp í
huganum. Hér á þessum helga stað Strindbergs og Leníns, Krumma og Hilmars,
sátu fræðaljón í upphæðum og innbyrtu lærdómsefni í stórum skömmtum. Á
sama tíma voru vesælir dópistar að innbyrða sín efni í kjallaranum undir
öllu saman. Hér var ekki verið að fara í felur með lagskiptingu
þjóðfélagsins, fannst mér, enda róttækur þá.

Beware the ideas of Marx. (Shakespeare?)

 Veturinn 1962-63 varð mér einu sinni sem oftar gengið fram hjá
barnaheimilinu Tjarnarborg við Tjarnargötu í Reykjavík, fyrrum bústað
Hannesar Hafsteins. Þá sá ég lítinn dreng sem var að skarkalast eitthvað
með öskutunnur í garðshorni rétt við gangstéttina. Um leið og ég fór hjá
kom fóstra aðvífandi og sagði álasandi við barnið: ,,Það má ekki fikta í
öskutunnunum, Órækja minn." Auðvitað er langt liðið síðan og atburðurinn
ekki lengur ferskur í minni mínu, það hefur því stundum hvarflað að mér í
seinni tíð að um misheyrn kunni að hafa verið að ræða. Ef svo er ekki og
þú skyldir lesa þessi orð mín, kæri Órækja, vil ég biðja þig að hafa
samband við mig.

Einn veikasti hlekkurinn í keðju persónuleika míns er sjúkleg löngun til
að lesa einkamáladálka í dagblöðum sem fyrir augu mín koma. Ég veit ekki
sjálfur af hverju þetta stafar. Á góðum stundum hef ég reynt að ímynda mér
að áhugi minn sé vísindalegur. Lít ég þá á sambandsklausurnar sem áköll,
kristöllun einsemdarinnar í þjóðfélaginu og birtingarform
örvæntingarinnar. Eitt sinn leitaði ég til sálfræðings út af þessu
vandamáli, en hefði betur setið heima. Ég vissi ekki þá að viðkomandi
sálfræðingur hafði sérhæft sig í pervertólógíu, eða óeðlisfræði eins og
það heitir á íslensku. Sálfræðingurinn fullyrti að þessi hvimleiða árátta
mín væri ótvírætt merki um óeðlislægan en bældan gægishátt. Þar sem
meðfædd ragmennska kæmi í veg fyrir að ég gerðist praktíserandi gægir léti
ég mér nægja að gægjast í blöðin.

Þeir sem þola ekki að heyra sama brandarann tvisvar eru yfirleitt þeir
sömu og þola ekki að lesið sé yfir öxlina á þeim.

Hafa Norðurlandaþjóðirnar búið við rangt helvíti síðan þær tóku kristna
trú? Niflheimur var kaldur og trist og það setur hroll að manni bara við
tilhugsunina um að lenda þar. En kristna helvítið, suðrænt að uppruna, er
það hreinlega ekki bara alltof hlýtt til að hræða nokkurn mann hér nyrðra?

Um daginn fór ég í búð til að kaupa ger, krydd og fleira smálegt. Þá sá ég
í kæliborði moldugan rótarávöxt, á stað þar sem ég hafði fundið seljurót
áður. Seljurót er vandfundin hér á landi, en mér að góðu kunn erlendis frá
og set ég mig því aldrei úr færi að klófesta hana þá sjaldan hún gefst í
hérlendum verslunum. Ég tók því eitt eintak af þessum moldarhnullungum sem
þarna gat að líta. Greiðlega gekk stúlkunni að stimpla varning minn inn á
kassann, en hik kom á hana þegar rótin ljóta birtist, stúlkan stundi og
fór að blaða í verðlista. Bersýnilega án árangurs, enda kallaði hún
skáhallt aftur fyrir sig: Rósa, hvað kosta nú aftur rauðrófurnar? Sá ég þá
á svipstundu villu míns vegar, ég var á góðri leið með að kaupa rauðrófu
sem mig langaði ekkert í og kunni ekkert með að fara. En áköf hégómagirnd
mín kom í veg fyrir að ég gripi inn í, það var eitthvað amatöralegt við að
þurfa að segja: Nú, ég hélt þetta væri seljurót. Svo ég lét ekki á neinu
bera og þóttist vera fullur áhuga á því að eignast þessa rauðrófu og var
satt að segja þegar byrjaður að leita að ástæðu í huganum fyrir því að
skynsamlegt væri að eiga rauðrófu. Svar barst og verð fannst. Rófan var
ekki dýr. Ég á hana enn. Í hvert skipti sem ég opna ísskápinn sé ég hana.
Bráðum ætla ég að finna mér eitthvað að elda úr henni. Óglöggt man ég
eftir að hafa einhvern tíma fengið ágæta rússneska rauðrófusúpu sem gjarna
er neytt með sýrðum rjóma. Bortschjtzxschj eða eitthvað svoleiðis heitir
hún.

Það er dálítið leiðinlegt þetta með íslenska matargerð, allt sem er
séríslenskt við hana byggist á því að við étum eitthvað sem er of
viðbjóðslegt til að öðrum þjóðum hafi dottið í hug að það væri ætt.

Hvenær skyldi íslensk menning geta farið að slappa af?

Undirskrift: --K. Kjö... (mjög óskýrt)


Konu saknað

Ég sit hérna og er að virða fyrir mér myndina af þér sem birtist allt í
einu í blaðinu einn morguninn. Ég þekkti þig strax aftur, enda má svo sem
segja að það hafi verið lítill vandi, nafnið þitt stóð undir myndinni. En
það hefði verið óþarfi mín vegna, ég hefði þekkt þig án þess. Hárið var að
vísu gjörbreytt, miklu styttra en áður og liturinn ekki sá sami, en augun
voru söm, þessi örlitla misvísun sem gerði að sumum fannst þú vera
tileygð, rangeygð sagðirðu alltaf sjálf. Og önnur augabrúnin ofar en hin,
þannig að andlitið var ekki alveg reglulegt. Það mátti best sjá með því að
leggja blað yfir helmingana til skiptis, það var næstum eins og ekki væri
sama manneskjan báðumegin, en kannski systur. Efri vörin ofurlítið
upphafin, eins og þú ætlaðir alltaf að fara að segja eitthvað. Ég þekkti
þig strax, og myndin kallaði fram í huga mínum mynd af þér eins og þú
varst, en það hafði mér ekki tekist lengi, að fá fram skýra mynd af þér í
huganum. Ég veit ekki af hverju ég er svona hugsi yfir þessari mynd í
blaðinu, ég þekkti þig aldrei vel, en það er svo sjaldan sem dagblöðin
koma inn um lúguna og segja eitthvað sem snertir mann persónulega. Ég gat
ekki varist þeirri hugsun þegar ég sá þessa fyrirsögn á fréttinni: Konu
saknað.


Maðurinn er það sem hann væri

Vissulega var Skúli W. Skíðdal einn þekktasti og virtasti rithöfundur
þjóðar vorrar á sinni tíð. Er yfir lauk hafði hann setið á friðarstóli sem
óvéfengdur höfðingi í andans ríki um árabil. Samt bregður svo kynlega við
að nú er sem mönnum virðist hann orðinn nokkur ráðgáta, raunar æ meiri
eftir því sem lengra líður frá andláti hans. Það var eins og þjóðin missti
áttir við fráfall Skúla og vissi ekki alveg hvernig hann skyldi metinn og
verk hans. Verra er þó, að á undanförnum árum hefur mér oft fundist ég
verða var við nokkuð ríka þörf hjá ýmsum yngri mönnum til að ,,gera upp
reikningana" við Skúla. Þar er held ég ekki eingöngu um að ræða þetta
venjulega, allt að því klassíska föðurmorð sem allir meiriháttar höfundar
og listamenn mega þola einhverntíma á ferli sínum, þó þeir rísi jafnan upp
úr slíkum morðum óskaddir, sprækari en afturgengnir, meiri og betri feður
en áður, þegar holubörnin þyrpast að þeim á ný úr hverri smugu og biðja um
hlýju og eftirtekt. Nei, eins og málin standa nú sýnist mér á ýmsu að hér
séu því miður mun alvarlegri hlutir að gerast. Það er hreinlega orðin
einhverskonar tíska eða faraldur meðal yngra bókmenntafólks að ,,fletta
ofan af" Skúla W. Skíðdal. En satt að segja ristir þessi gagnrýni ekki
djúpt. Ekki þarf langan lestur í ritsmíðum umræddra fræðimanna til að sjá
að ævinlega er það sama atriðið sem menn eru að setja fyrir sig, sama
tuggan gengur frá munni til munns, nefnilega sú staðreynd að Skúli W.
Skíðdal skrifaði aldrei neitt. Það er næstum eins og menn hafi ekki áttað
sig á þessu höfundareinkenni hans fyrr en hann var allur. Því renna nú
jafnvel ólíklegustu menn af hólmi og láta eins og hér séu nýjar
uppgötvanir á ferð. Það kann að hljóma eins og þverstæða, en svo virðist
sem margir hafi þá fyrst rankað við sér þegar bækurnar sem aldrei komu
hættu að koma... ekki. En heyrið mig ungu menn. Hér er engu ofan af
neinum að fletta. Skúli W. Skíðdal sveipaði sig aldrei neinum dularhjúpi
heldur kom til dyranna eins og hann var klæddur, oftast nakinn, brá
kannski yfir sig sloppi í hæsta lagi ef frekjulega var hringt. En athugið
vel: Hann kom því aðeins til dyra að hann væri heima.

Þar sem ég tel mig hafa verið einn af þeim mönnum sem þekktu Skúla heitinn
best persónulega, síðari árin að minnsta kosti, finn ég mig knúinn til að
gera hér nokkra grein fyrir ferli hans, kæra dagbók. Það er skylda mín við
bókmenntafólk framtíðarinnar sem annars gæti átt erfitt með að koma auga á
helstu og merkustu þættina í ævistarfi Skúla vinar míns og gæti jafnvel
fengið alrangar hugmyndir um verk hans. Satt að segja er eftirleikurinn
auðveldur, svo ekki sé meira sagt, fyrir flesta aðra höfunda, þá sem
troðnar slóðir feta. Eftir andlát sitt geta þeir skákað í skjóli bóka
sinna og þær einar út af fyrir sig nægja auðvitað oft til að villa um
fyrir fáfróðum lesendum sem hættir þá til að gleyma því með öllu að
viðkomandi höfundur var kannski enginn FT12höfundur FT11í raun. Hvaða
kjáni sem er getur dottið í lukkupott við og við ef hann reynir. Slíkur
óheiðarleiki í listrænum efnum (sem og öðrum) var auðvitað víðsfjarri
manni eins og Skúla. Öll bellibrögð eru óhugsandi þegar sú manngerð er
annars vegar. Og ég leyfi mér satt að segja að lýsa því yfir hér enn á ný
og skal styðja það rökum, að einmitt þau atriði sem ýmsir agnúast nú við
og vilja kalla ,,óheiðarleika" (!) Skúla W. Skíðdal, ,,bókmenntahneyksli
aldarinnar", ,,nýju (!) fötin keisarans" og ég veit ekki hvað og hvað, já
einmitt þau atriði eru sjálfur kjarninn í ævistarfi Skúla, það sem gerði
hann að höfundi. Með öðrum orðum: Vér erum hér við uppspretturnar og vei
yður, þér brunnmigar. Áður en lengra er haldið skal ég þó fúslega gera
hinum ungu reiðu mönnum eina játningu, og kann sú að sýna að þeir eigi sér
á sinn hátt nokkrar málsbætur. Ef vanþroski þeirra er svo einnig hafður í
huga má þannig gera ofsóknirnar skiljanlegar, að vissu marki, en auðvitað
á engan hátt afsakanlegar. En játning mín er þessi: Það var raunar þetta
sama atriði, sem nú þykir fréttnæmast og mest ,,hneykslið", sem varð á
sínum tíma til þess að kynni tókust með okkur Skúla heitnum. Á ég þar við
,,verkaleysið" svonefnda, sem segja má að hafi leitt okkur saman með
óbeinum hætti. Ég var einlægur áhugamaður um bókmenntir strax í æsku og
þyrsti í að vita skil á því helsta sem höfundar vorir létu frá sér fara.
Fljótt fann ég glöggt ,,er púlsa marga taka réð" að Skúli W. Skíðdal
skipaði mjög háan sess meðal rithöfunda þjóðarinnar. En nú fór þó svo, að
ævinlega er ég hugðist kynna mér eitthvað eftir þennan höfund fannst mér
meðan ég enn var ungur og óreyndur sem ég hálfpartinn gripi í tómt. Það
var eins og verk hans væri hvergi að finna, en þó voru þau allt um kring
og alstaðar nálæg sem sjálfsagður hlutur í orðræðu manna. Ég man vel að
mér fannst þetta stundum dálítið óþægilegt, en í menntaðra manna hópi lét
ég þó á engu bera og talaði eins og aðrir af lotningu um Skúla og allt sem
nafn hans var einskonar samnefnari fyrir. Vandist ég þessu fljótt og fann
þá að ég var alveg jafn vel að mér og aðrir um verk þessa höfundar. Og það
var mikill fengur fyrir ungan bókmenntamann að geta staðið svo jafnfætis
lærðustu mönnum um annan eins öndvegishöfund. Og það án allra þeirra
óþæginda sem venjulega fylgja því að setja sig inn í höfundskap höfunda
vorra. Einstaka sinnum, oftast í svefnrofum eða handan sömu landamæra,
staldraði þó hugur minn við þetta atriði, uns þar kom, eins og ég nefndi,
að það varð á óbeinan hátt til að ég kynntist Skúla heitnum og öðlaðist
þannig góðu heilli endanlegan skilning á höfundskap hans og lífssýn.
Sjálfur var ég þá farinn að fást við skriftir, staðráðinn í að verða
rithöfundur og búinn að gefa út eina bók. Það var ljóðabókin Aðrir sálmar
sem bókaútgáfan Jólnir gaf út og vakti talsverða athygli, þó ég segi
sjálfur frá. Og á ég þar satt að segja við annarskonar athygli en þá sem
beinst hefur að sömu bók að undanförnu. Sjálfur man ég ekkert eftir
þessari bók, nema hvað stríð mitt við útgefandann er mér í fersku minni.
Hann vildi endilega, af sölutæknilegum ástæðum, að bókin fengi heitið
Jólasálmar, en varð loks að láta í minni pokann fyrir ungum og einbeittum
höfundi sem sló hvergi af listrænum kröfum. Þetta bókarkorn mitt og
barnatími sem ég hafði gert fyrir Ríkisútvarpið ásamt skólabróður mínum
dugði til þess að ég fékk inngöngu í Rithöfundasamband Íslands, og þótti
mér það hinn mesti heiður. Nú bar svo við að haldið var rithöfundaþing.
Ekki man ég hvaða efni þetta þing tók til umfjöllunar, en mörgum mæltist
þar ákaflega vel, best allra mæltist þó Skúla W. Skíðdal. Mátti heita að
hann ,,ætti salinn" á tímabili. Þeim mun betur man ég hins vegar boð
forseta Íslands að Bessastöðum að þingi loknu, þó minni mitt þaðan sé
gloppótt. Var þar glatt á hjalla er höfundar og andans jöfrar flykktust að
hinu forna setri Snorra Sturlusonar, svangir og þyrstir. Og það var
einmitt þarna sem ég kynntist Skúla W. Skíðdal með þeim hætti er nú skal
frá skýrt. Nær gleðimiðju var ég staddur í bókhlöðu forseta og dró að mér
menningarlegt andrúmsloftið léttur í geði, en líklega hefur dómgreind mín
verið byrjuð að láta undan síga fyrir veigunum. Í þessu ástandi verður mér
af rælni litið upp í bókahillu og vill þá ekki betur til en svo, að ég
þarf endilega að reka þar strax augun í bók mína, Aðra sálma. Heit bylgja
fagnaðar og stolts fór um vitund mína og kaffærði dómgreindarpjörurnar sem
eftir voru, og áður en ég vissi til var ég búinn að teygja mig í bókina og
draga hana fram úr hillunni og stóð svo þarna með hana í lúkunum. Ég
áttaði mig þó eiginlega alveg um leið á því hversu barnalegt og hjákátlegt
þetta var af mér og fannst þá næstum eins og bókin yrði rauðglóandi í
höndum mínum meðan ég reyndi nötrandi af smán að smeygja henni í hilluna
aftur án þess nokkur tæki eftir hvaða bók það var sem ein hafði megnað að
vekja áhuga minn. Þetta hafði mér næstum tekist óséðum, en fann þá mér
til skelfingar að á mér hvíldi augnaráð Skúla W. Skíðdal og fannst mér
endilega sem hann kímdi við. Um þetta var ég handviss, en eftir á að
hyggja gat það auðvitað ekki staðist. Að sjálfsögðu vissi Skúli W. Skíðdal
á þeirri stundu ekkert um það hver ég var og hafði þess vegna enga ástæðu
til að þykja það spaugilegt þó ég kysi að skoða margumrædda bók. Enn
fremur hafði augnaráð hans alls ekki hvílt á mér heldur var það svo, að
hægra auga hans lét illa að stjórn ef hann bragðaði áfengi og reikaði þá
víða, en um leið sá það lítt frá sér á mannamótum því það vildi súrna við
tóbaksreyk. Auk þess hefði sú hegðan sem ég grunaði hann um verið í
hróplegu ósamræmi við hans manngerð. En um allt þetta vissi ég auðvitað
ekkert þá, og sem ég stóð þarna blossaði skyndilega upp í mér einhver
einkennileg heift. Hann var að gera grín að mér karlfjandinn, hann hafði
fundið á mér snöggan blett. Ég er hégómlegur maður og fannst því eðlilega
mikil læging í því að frægur maður, menningarfrömuður og rithöfundur eins
og Skúli W. Skíðdal fengi þá flugu í höfuðið að ég væri hégómlegur. Og það
út af svona smáslysi. Þvílíkt veganesti fyrir ungan höfund. Ég veitti því
þess vegna enga athygli að Skúli hélt áfram að rabba vingjarnlega við
forsetann og fleira fólk sem stóð þarna álengdar í hálfhring. Það hefði
því átt að vera augljóst að Skúli W. Skíðdal var alls ekki með hugann við
mig og mína bók. En það var heitt þarna inni og dómgreind mín var alveg
horfin við geðshræringuna. Í augnabliksæði tel ég mig þurfa að slá öllu
upp í grín til að bjarga ,,sítúasjóninni" sem auðvitað engin var þó ég
vissi það ekki þá. Ég gjamma því fram í samtal fólksins, alltof hátt, og
segi: --Já auðvitað Skúli, já svona eru menn nú uppteknir af sjálfum sér,
Sæmundur Örn, Aðrir sálmar, hvað annað? Heyrðu, vilt þú ekki líta í eina
af þínum? Og svo fór ég að klóra í hillurnar. Fólkið leit forviða á
aðfarir mínar, sá mig fálma um kilina rjóðan og nötrandi. Þarna voru
margar bækur eftir Skúla Rútsson og Skúla Black, nöfn höfundanna mjög
áberandi á kjölunum, (smekklaust og þeim líkt!), en svo voru ekki fleiri
skúlar. Þarna var engin bók eftir Skúla W. Skíðdal. Að sjálfsögðu ekki.
Ekki þar fremur en annarsstaðar. Þá fyrst varð mér ljóst hversu hræðilega
ég hafði hlaupið á mig. Allir sem þarna voru nærstaddir höfðu tekið eftir
þessu upphlaupi. Fólkið horfði á mig með fyrirlitningu og forsetinn fór
strax að leiða talið að einhverju öðru. Ekki man ég hverju, en það var
mjög áberandi að það var fyrst og fremst eitthvað annað. En sú umræða var
dauðadæmd og gat ekki náð sér á strik. Fólkið þagði pínlega og horfði á
mig. Ég stóð því þarna alveg eins og ræfill og vissi ekki hvað til bragðs
skyldi taka. Brá loks á það ráð að grípa glas mitt sem ég hafði lagt frá
mér og ætlaði að skutla úr því í mig. En glasið var auðvitað löngu tómt og
ég fékk kokteilpinna í augað. Ég er alveg viss um að ég hefði látist úr
smán þarna á gólfinu með pinnann í auganu ef enginn hefði komið mér til
hjálpar. Og sá sem það gerði var reyndar enginn annar en Skúli W. Skíðdal,
sá mikli og góði drengur. Hann klappaði mér vingjarnlega á öxlina og
sagði: --Já vinur, svona er það. Ætli ég hafi ekki bara lent á rangri
hillu. Þessi yfirlætislausu gamanyrði jöfurs urðu á augabragði til að
milda alla stemmninguna mjög. Menn hlógu við og forseti kímdi góðlátlega.
Sjálfum tókst mér að hlæja nokkurn veginn eðlilega og von bráðar var
hættan liðin hjá og málið afgreitt. Framganga Skúla í þessu leiðindamáli
var einstaklega drengileg. Þarna hafði hann sem reyndur og virtur höfundur
og maður tekið upp hanskann fyrir unga og vanþroskaða framhleypu og
bjargað mér úr ákaflega álappalegri aðstöðu sem ég hafði komið sjálfum mér
í með því að gera, að því er virtist, lítið úr honum frammi fyrir
stórmenni. Og þær málsbætur mínar að það hefði ég þó aldrei ætlað mér gat
enginn vitað á þeirri stundu og þeim stað. Þar með gat ég tekið gleði
mína aftur og leið svo af þetta boð. En í anddyrinu á útleið kemur svo
Skúli W. Skíðdal til mín þar sem ég sit og letra nafn mitt í gestabók.
Hann kveður mig með virktum, segjandi sem svo: --Þú ættir að líta við hjá
mér einhver tíma, Sæmundur Örn, og spjalla. Við gætum kannski farið
eitthvað út í Aðra sálma. Ég þóttist aldeilis hafa himin höndum tekið,
enda kom á daginn að þetta varð upphafið að miklum og góðum kynnum. Það
var ekki löngu síðar að ég gerði mér erindi heim til Skúla. Hann bjó þá,
eins og reyndar öll síðustu ár sín, í turni gömlu slökkvistöðvarinnar í
Reykjavík, milli Tjarnargötu og Suðurgötu. Það sýnir auðvitað best
óumdeilda stöðu hans í íslenskum bókmenntum að hann skyldi veljast til
ævilangrar dvalar á þessum stað fyrstur allra höfunda eftir að
borgarstjórn Reykjavíkur ákvað að varðveita turninn, lét klæða hann með
fílabeini og gera að heiðursbústað borgarinnar fyrir rithöfunda. Í
þessari fyrstu heimsókn minni sátum við og drukkum te í góðu veðri á
svölunum efst á turninum. (Þar sem ég sit nú reyndar einnig sjálfur á
skrifandi stund). Ég man að Skúli leit yfir borgina og sagði: --Hér stend
ég minn vörð. Fundir okkar áttu eftir að verða margir. Segja má að ég
hafi ungur maður sest þarna við fótskör meistarans. Það var unaðslegt að
hlusta á frásagnir hans úr löngu menningarlífi. Og þegar traust hans á mér
fór vaxandi byrjaði hann að segja mér undan og ofan af sínu eigin starfi.
Mér fór að finnast sem hann skynjaði í mér þann sem varðveitt gæti verk
hans. Og auðvitað hlaut svo að fara að lokum, að ég gat leitt talið
varlega og eðlilega að margumræddu sérkenni á ferli hans, þeirri staðreynd
að ekkert ,,lá eftir hann" í hinni hefðbundnu merkingu þeirra orða. Ég
setti vangaveltur mínar fram einhvern veginn þannig að ég velti því upp
sem hugdettu hvernig á því gæti staðið að hinn fullkomni höfundur stigi
ekki lokaskrefið. Hann væri vel máli farinn, mikið skáld, frjór í hugsun,
sívakandi, vel að sér, víðsýnn, gáfaður, virtur og dáður, mikils metinn af
öllum. Það vantaði eiginlega ekki neitt, nema þá ef til vill svo sem eins
og stafkrók og stafkrók á slæðingi. Hvernig stæði á þessu? Skúli hugsaði
sig lengi um. Ég var næstum farinn að halda að ég hefði sært hann svo ég
stamaði: --Annars er þetta auðvitað algjört smáatriði... Þá loks tók hann
til máls: --Nei, nei, það er sko alls ekkert smáatriði. Eiginlega er það
nú regla hjá mér að sýna aldrei neinum inn á verkstæðið. Það er
alkemistinn í mér sjáðu til. En ég hlýt að gera undantekningu með þig.
Kannski ert þú minn eini raunverulegi kollega. (Ég sver að þetta voru hans
orð. S.Ö.). Jú jú, þú hefur tekið eftir þessu. Málið er einfaldlega það að
ég fer ekki hefðbundnar leiðir að þessu leyti. Þarna liggur minn
frumleiki. Þetta er mitt fiff. Þarna á ég mér jússu sem aðrir
hvorki geta né vilja kássast upp á. Sumir eru alltaf að fitla við formið,
aðrir við skoðanir og boðun, lýrik, tón eða eitthvað enn annað til að fá
útrás fyrir þann frumleika sem í þeim býr. Og allt í lagi með það. En ég
hef valið mér þessa leið. Enginn annar höfundur hefur þorað að velja sér
þetta birtingarform. Því miður, liggur mér við að segja, en ef ég á að
vera hreinskilinn þá hugsa ég líka innst inni: Sem betur fer. Ég hef
áreiðanlega notið þess að vissu leyti að ég er einn á þessu plani. Og
önnur plön komu aldrei til greina. Ég er ansi hræddur um að án þessarar
minnar leiðar hefðu verk mín orðið ansi miklu meðalmennskumarki brennd.
Fyrir nú utan aðalatriðið, hið praktíska: Hver eru örlög okkar? Jú, ef við
erum heppin þá þroskumst við sem höfundar. Sumir eru náttúrlega ekki svo
heppnir og skrifa alltaf verri og verri bækur og það er svo sem nógu hart.
En eru hinir nokkru betur settir? Hinir heppnu? Segjum sem svo að einn
slíkur höfundur skrifi um ævina tuttugu til þrjátíu bækur og þroskist og
eflist frá einni bók til annarrar. En hverju er hann bættari? Í raun og
veru þýðir þetta aðeins það, að þegar slíkur höfundur fellur frá standa
bækurnar eftir hann í langri röð, hver og ein sem minnisvarði um
mismunandi vanþroskastig. Amaba, fiskur, api, neanderdalsmaður. Jafnvel
síðasta bókin hans verður ekki sú kóróna sköpunarverksins sem margir
virðast halda. Í fyrsta lagi eru gömlu hlekkirnir allir týndir þegar þar
er komið sögu, allir dæmdir úr leik. Í öðru lagi veit höfundurinn á
dánaraugnablikinu að hann hefði getað gert betur, bara ef hann hefði beðið
lengur, látið vera að skrifa bókin á því vanþroskastigi sem hann nú er að
komast af. Í starfi mínu hef ég tekið hinum ýtrustu afleiðingum af þessum
staðreyndum. Ungi maður, MAÐURINN ER ÞAÐ SEM HANN VÆRI.

Að lokinni þessari ræðu fór Skúli heitinn að rekja fyrir mér öll verkin
sem hann hafði skapað á ýmsum skeiðum ævi sinnar eftir innri baráttu og
þrotlaust starf, en svo látið vera að skrifa. Þessum verkum verður ekki
með orðum lýst, enda væri ég að bregðast trúnaði höfundarins ef ég reyndi
slíkt. Þó fullyrði ég hér að öll verk Skúla W. Skíðdal hafa orðið
íslenskum bókmenntum sá hvati og lyftistöng í senn sem raun ber vitni
einmitt vegna þess að hann lét þau órituð. Þessi óvænta "opnun"
hins sómakæra og alvarlega listamanns, þetta augnablik sem ég fékk að
gægjast inn á verkstæði hins stolta gullgerðarmanns, olli tímamótum á
mínum eigin rithöfundarferli. Það má segja að mér hafi lukkast að fleygja
sál minni í poka inn á verkstæði Skúla eins og kerlingin sálinni hans Jóns
síns inn í Himnaríki forðum. Ég ákvað strax að hætta að gefa út bækur, og
eftir fimm ára baráttu við sjálfan mig var ég hættur að skrifa. Ef til
vill á þessi staðreynd nokkurn þátt í því að margir ritdómarar hafa hyllst
til að telja mig undir áhrifum frá Skúla W. Skíðdal. En ekkert er meiri
fjarstæða, þó mér í sjálfu sér þyki engin skömm að vera talinn líkur
honum. Þær bækur sem við höfum látið vera að senda frá okkur eru þó í raun
gjörólíkar. Eftir að ég náði fullu valdi á þessari aðferð hef ég notið
vaxandi velgengni sem höfundur. Enda ekki furða, þarna hætti ég
gjörsamlega að leggja vopnin upp í hendur andstæðinga minna. Eitt hefur þó
lengi reynst mér allháskalegur fjötur um fót. Það er bók mín Aðrir sálmar.
Óvandaðir menn í hópi yngri gagnrýnenda hafa komist í hana hjá þjófgefnum
fornbókasölum og eru stundum að fjalla um hana á ákaflega ósanngjarnan
hátt. Sumir hafa jafnvel gengið svo langt að lesa hana og eru ósparir á
gífuryrðin og sleggjudómana. En rithöfund á auðvitað að dæma af því sem
hann best hefði getað gert. En ekki þar fyrir, auðvitað hlýt ég að
viðurkenna að það var framúrskarandi heimskulegt af mér að gefa út þessa
bók. Þar gátu þeir hankað mig. Þetta er í þeirra augum höfundurinn
Sæmundur Örn. Þarna er hann negldur niður eins og fiðrildi á prjóni undir
glerinu í sýningarkössum gagnrýnenda. Sko, sjáið þið, þarna er hann, svona
er hann og svona viljum við hafa hann. Með þessari útgáfu var ég auðvitað
að setja ljós mitt undir mæliker og það skyldi enginn sannur listamaður
gera. Svo lágt gat Skúli W. Skíðdal aldrei lagst og því náði hann svo
langt. Nú þegar gammarnir eru farnir að hnita hringa marga yfir
höfundskap hins látna snillings finnst mér rétt að þetta komi fram. Víkið
burt gammar, það sem ykkur virtist bitastætt í kynni að verða ykkar
banabiti. Þannig lifði og starfaði Skúli W. Skíðdal, veikur í styrkleika
sínum og sterkur í veikleika sínum. Það sem hann væri gæti hann aldrei
orðið ef hann hefði orðið það sem hann varð að verða en varðist jafnan.


Í kaffi í Bolungavík

Ég hef alltaf álitið sjálfan mig með eindæmum ódreyminn mann, lengst af
draumstola með öllu. Allt frá fyrstu tíð hef ég mátt búa við þetta. Ég man
eftir því úr bernsku að fólk var stundum að tala um drauma sína. Þó ég
teldi mig raunar vita hvað átt væri við varð ég samt að viðurkenna með
sjálfum mér að ég hafði enga persónulega reynslu af þessu sviði
tilverunnar, þekkti það hreinlega ekki. Svo mikið skildist mér þó, að hér
var um að ræða einhverskonar ókeypis bíó sem sumir áttu kost á allar
nætur. Þetta dreymandi fólk öfundaði ég stórlega en reyndi samt eftir
bestu getu að láta ekki á því bera að ég væri ekki með í spilinu. Í raun
og veru fannst mér draumleysið vera eins og hálfgerð fötlun.
Oft var sagt við mig ef ég skýrði frá einhverju ótrúlegu sem fyrir mig hafði
borið í vöku: Þig hefur áreiðanlega dreymt þetta. Þá setti mig hljóðan og hefur
það sjálfsagt oft verið tekið sem samþykki. En það var ekki rétt, mig
dreymdi aldrei neitt.
 Berdreymi heyrði ég um síðar, þennan Rolls Royce
draumlífsins, en slíkan munað var ekki einu sinni hægt að gera sér í
hugarlund, það var næstum eins og að eiga kristalskúlu. Auðvitað hvarflaði
ekki að mér að fara fram á neitt slíkt, en mér fannst stundum að það gæti
ekki verið óréttlátt að ég fengi öðru hverju að hafa einhverjar ofurlitlar
draumfarir, að minnsta kosti svona rétt eins og hver annar.
Loks kom þó að því að ástandið lagaðist nokkuð, kannski var það áunnið, en mig
fór að dreyma. Því miður fylgdi þó sá böggull skammrifi að þessir draumar mínir
voru ákaflega óskýrir og þvælulegir og ekki vinnandi vegur að muna þá að
morgni öðruvísi en í fölnandi leiftrum og brotum án minnsta samhengis.
Smjörþefurinn rétt loddi við mig fyrstu sekúndurnar eftir að ég vaknaði.
Hvernig sem ég reyndi að rifja upp það sem mig minnti að hefðu verið mjög
skemmtilegir draumar gat það ekki heppnast, jafnvel þó ég settist upp í
bólinu um leið og ég vaknaði og reyndi að leggja niður fyrir mér
atburðarásina. Það tókst mér aldrei og smám saman fór mér að skiljast að
þetta væri bara hlutur sem ég yrði að sætta mig við. Og mér tókst, fannst
mér, að lifa alveg sæmilegu lífi þó þessa vídd vantaði. En alltaf hef ég
síðan litið hornauga þá menn sem dreymir þannig að helst líkist
veluppbyggðum smásögum með söguþráð, ris og hnig, ótal persónum, útfarinni
sögufléttu og meitluðum samtölum á gullaldarmáli. Slíkt fólk hef ég alltaf
hálfpartinn grunað um að vera að blekkja.
 Einkennilega varð mér því við
fyrir skömmu er mig tók sjálfan allt í einu að dreyma slíkar draummenntir,
eins og ég hef stundum nefnt þetta þegar ég hef verið að karpa við
dreymendur. En nú dreymir mig heilu næturnar sjálfan, skýrt og skipulega,
og man svo allt í smáatriðum þegar ég vakna, frá upphafi til enda.
 En hvað er það svo sem mig dreymir, nú þegar allt er komið í lag? Að
sjálfsögðu er það mitt einkamál, en nokkur dæmi get ég þó nefnt. Í
fyrrinótt var ég á skíðanámskeiði, kennari þar var Óskar Þormóðsson. Til
stóð að um hann yrði skrifuð barnabók. Nóttina þar á undan hafði ég fengið
umboð fyrir heyrnartæki sem voru nýjung að því leyti að þeim var komið
fyrir í kokhlustinni. Seinna sömu nótt var ég rómverskur baðvörður en fann
hvergi handklæðin.
 Seinast nú í nótt var ég svo staddur í fjörunni á
Ísafirði og Katalínaflugbátur kom brunandi eftir spegilsléttum firðinum.
Hann stansar og flugmaður í bláum einkennisbúningi stígur út á vænginn,
myndar lúður með höndum og kallar: --Við drekkum kaffi í Bolungavík...
 Þetta hafði mig þó upphaflega ekki dreymt, heldur gerðist það í einskonar
vöku. Ég hafði verið fjögurra ára og fannst eins og flugmaðurinn væri að
kalla til mín. Enn hef ég samviskubit yfir því að hafa ekki komið
skilaboðunum áfram. Enn sé ég fyrir mér sorgmædda konu einhvers staðar á
Ísafirði sem bíður eftir flugmönnum með kólnandi kaffi í bollum. Þannig
er því þá varið jafnt í vöku sem draumi: Spurningin er um að velja eða
hafna.


Blóðsugurnar

Kýrnar voru komnar upp á veginn og farnar að drattast heim á leið. Við
höfðum þurft að vaða eftir þeim lengst út í tjörn þar sem þær stóðu og
rifu áfergjulega í sig ferginið. Ég hafði dokað við eftir Tiglu, eins og
venjulega hafði hún vaðið lengra en aðrar, taldi sig ekki eiga með þeim
samleið og var ekkert nema þrjóskan. Loks hafði hún þó áttað sig á því að
hinar voru allar farnar upp úr. Þá tók hún á sig rögg, lét kræsingarnar
lönd og leið, göslaði umlandi af stað eins og flóðhestur með stefnu á
veginn. Ég varð einn eftir úti í vatninu, veðrið var svo gott að ég
gleymdi mér og skipti um plan. Ég var sjóræningi að vaða í land á ókunnri
suðurhafseyju eftir skipbrot. Ég fór að rýna í vatnið og leðjuna á
botninum. Ef ég rækist nú á fjársjóð. Ég fór að gera mér í hugarlund
tilfinninguna sem gripi þann sem allt í einu sæi glitta í eitthvað
verðmætt ofan í vatninu. Gullhring á botninum. Blikandi rýting með
útskornu fílabeinsskafti. Ég tók af mér hauskúpuhringinn sem pabbi hafði
 keypt í Ameríku. Hann var úr ekta nýsilfri, með tvo rauðglóandi eðalsteina
í augntóttunum. Eitt það besta við hringinn var að hann var
stillanlegur, sem var mikið hagræði upp á framtíðina. Þó gat það verið
óþægilegt, til dæmis ef maður þurfti að heilsa mönnum eins og Guðmundi
Þorsteinssyni frá Lundi. Hann var einn af þeim sem heilsa svo fast. Einu
sinni hafði hann heilsað mér og beyglað hringinn og klemmt svo svakalega
að það lá við að ég missti fingur. Ég skoðaði hringinn vandlega, við
horfðumst í augu. Sem grámyglur tvær. Steinarnir í tóttunum skutu gneistum
í sólbreyskjunni, tennurnar voru beraðar í eilífu glotti og hakan hvíldi
makindalega á krosslögðum leggjum. Ég lagði hringinn varlega í leðjuna og
ætlaði svo að vera maður sem kæmi gangandi og sæi skyndilega svona gersemi
þar sem hann átti ekki von á neinu. Ég pírði augun og kúpan glotti til
mín neðan frá botninum. Ég steig eitt skref áfram, en um leið þyrlaðist
upp leðja sem gruggaði vatnið, og ég missti sjónar á hringnum. Skelfingu
lostinn fálmaði ég í kófið á þeim stað þar sem ég hélt að ég hefði látið
hann frá mér. Ég greip í tómt, þar var ekkert nema leðja. Ég leitaði betur
í kring, en fann ekki neitt og gruggaði vatnið meira og meira. Loks
sannfærðist ég um að þetta hefði ekki verið rétti staðurinn og fór að
grufla og gramsa vítt og breitt um botninn, en allt kom fyrir ekki. Á
endanum var ég búinn að missa allar áttir. Fullur örvæntingar ákvað ég að
bíða nokkra stund til að sjá hvort gruggið settist ekki, en það tók
óratíma og alltaf þegar eitthvað var að byrja að rofa til var ég strax
farinn að gramsa á ný og skemma skyggnið. Smám saman gerði ég mér grein
fyrir því að hringurinn væri mér að fullu glataður. Eftir langa mæðu lagði
 ég af stað upp á veginn með slíka sorg í hjarta að mér fannst það mundi
bresta. Ég sagði fólkinu að hringurinn hefði dottið af mér: --Hann var
stillanlegur og hefur einhvern veginn víkkað út sjálfur smátt og smátt, og
svo rann hann bara allt í einu fram af puttanum...

Um nóttina vaknaði ég viðþolslaus af kláða í fótunum. Leggirnir voru allir
útsteyptir í rauðum bólum: Blóðsugurnar í tjörninni höfðu haldið veislu
meðan ég var að leita.


Pískó

--Tíu, níu, átta, sjö, sex, fimm, fjórir, þrír, tveir, einn, núll... 
Sínalkóauglýsingin var byrjuð þegar við gengum loks í rökkvaðan salinn. Á 
tjaldinu var eldflaugin að hefja sig til flugs, reykjarmökkur þyrlaðist um 
fætur hennar. Súgurinn kom á móti okkur í dyrunum og fyllti vitin þessari 
gamalkunnu, þægilegu Háskólabíóslykt. Svampdúkurinn mjúki tók við iljum okkar. 
Vinalegt skrjáf í poppkorni fyllti salinn eins og samstilltur kór væri að 
hvísla í sífellu: Velkomnir, velkomnir... Þetta var eins og að ganga inn í 
hálfrokkið og notalegt hænsnahús með þéttsetin prikin, korr og hjúfur. Við 
fundum okkur sæti, bjarminn frá sætaljósunum vísaði hæversklega veginn. 
Auglýsingin hélt áfram:--Stöðugt lengra sækir maðurinn út í geiminn. Á 
hátind hressandi svölunar hefur ávaxtadrykkurinn Sinalco náð. Sjá hve þessi 
freyðandi, frísklegi drykkur hlær við yður, framleiddur úr bestu fáanlegu 
hráefnum og með gervikjörnum. Drekkið ávaxtadrykkinn Sinalco úr glæru flöskunni 
með rauða punktinum.
 Næsta auglýsing var um sovésku Poljot-úrin. Við sáum 
hamingjusama Sovétborgara sóla sig á strönd við Krímskagann, unga fjölskyldu í 
sandinum. Faðirinn er svo afslappaður að hann hefur tekið af sér Poljotinn og 
lagt frá sér. Barnið grípur úrið og fer að sulla með það í sandinum og berja 
með skóflu. Foreldrarnir brosa og verða enn hamingjusamari en áður, einmitt af 
því að úrið er högg- og vatns- og vindþétt og sjálfsagt margt fleira sem við 
getum ekki dæmt um af því að það er rússnesk flauelsrödd sem segir okkur það og 
notar sjö mismunandi s-hljóð.Við erum byrjaðir á poppkorninu, orðnir hluti 
af heildinni, nema hvað ég er ekki alveg samsamaður, ég er dálítið óstyrkur enn 
og svipast varlega um til að gá hvort dyravörðurinn er einhvers staðar á 
útkíkk, að gera síðasta tékk á því hvort einhverjir óverðugir ætla að reyna að 
taka þátt í athöfninni.En hann er hvergi sjáanlegur og fréttamyndin frá 
British Movietones hefst. Haninn galar og enn einu sinni hafa drottningin og 
maður hennar verið viðstödd veðreiðar, síðan tennisleik, brúarvígslu, krikkett 
og póló, sjósetningu skips.Nú fór að styttast í að myndin hæfist. Og það var 
Pískó Hitchcocks. Loks gæti ég svarað játandi þeirri spurningu sem brann á 
allra vörum: ,,Ertu búinn að sjá Pískó?" Loks yrði ég viðræðuhæfur. Það voru 
liðnir margir dagar síðan sýningar hófust og hreinlega allir búnir að sjá hana 
nema ég. Og það var dyraverðinum að kenna. Hann virtist hafa einsett sér að 
hvernig svo sem allt ylti og velktist í heimi hér skyldi þó eitt eftir ganga, 
ég, Þórhallur Kjögx, ætti ekki fá að sjá Pískó.Hvað eftir annað hafði hann 
vísað mér frá, þó ég hefði gildan aðgöngumiða. Mér voru lánaðir bítlaskór, ég 
setti upp hatt og klæddist frakka, gekk við staf, reyndi ýmis gleraugu,
greiddi mér í allar áttir. En alltaf kom hann með sama svarið:--Myndin er
bönnuð innan sextán, kanntu ekki að lesa?En auðvitað var þetta ekki raunveru-
lega ástæðan, það hlutu allir að sjá, að minnsta kosti hleypti hann viðstöðulaust 
inn bekkjarbræðrum mínum þó hann vissi vel að enginn þeirra var orðinn sextán. 
Það var því augljóst að í raun og veru gaf hann skít í öll fyrirmæli, allar 
lagagreinar og reglugerðir, hvað þá velferð barna og ungmenna. Hinsvegar hafði 
hann sjálfur búið sér til mælikvarða sem hann fór eftir þegar hann ragaði frá 
við dyrnar. Þar lagði hann til grundvallar sentímetrafjöldann frá hvirfli til 
ilja, og skoðaði útkomuna úr vægast sagt mjög óvísindalegri hæðarmælingu sinni 
í samhengi við skyndikönnun á ýmsum öldrunareinkennum í andliti. Og reglan 
virtist þessi: Ef krakkar voru minni en hann sjálfur hleypti hann þeim ekki 
inn.En trygglyndi og drengskap vina minna var við brugðið og þeir vildu ekki 
láta mig lifa við þessa smán, en leituðu hefnda. Gunnar hafði veitt því 
athygli að dyr við hliðina á dyrunum þar sem vörðurinn stóð og reif af miðum 
voru yfirleitt ólæstar. Þær voru að vísu ekki opnanlegar nema innan frá, en 
leikur einn hlaut að vera að laumast inn um þær ef aðstoðarmaður var áður 
kominn inn til að opna. En skilyrði til að þetta tækist var að dyravörðurinn 
tæki sér stöðu vinstra megin í gætt sinni og sneri því baki í 
þessar aukadyr. Því miður stóð vörðurinn oft hægra megin, en þó ekki alltaf. 
Hann virtist hreinlega ekki hafa neina fasta reglu með þetta, en yfirleitt var 
hann þó hægra megin.Nú var gerð tvöföld hernaðaráætlun. Um leið og miða-
salan var svo opnuð á föstudegi (dagurinn valinn með tilliti til margmennis) fór 
Gunnar og keypti miða á níusýningu. Þrjá handa sjálfum sér Héðni og Njáli og 
einn handa mér til að gæta fyllsta öryggis. Ef ég yrði gómaður í sal eða hléi 
átti að kenna dyraverðinum um allt og halda því blákalt fram að hann hefði 
rifið umyrðalaust af miðanum án þess að spyrja eins eða neins, eins og reyndar 
hjá okkur öllum, og síðan ætluðum við allir að hefja nafnskírteini á loft, 
allir undir lögaldri, og láta svo kvikmyndaeftirlitið handtaka vörðinn.Við 
mættum á staðinn þegar þröng hafði myndast við dyrnar. Vörðurinn reyndist að 
vísu standa hægra megin, en það var ekki lengur hættulegt, við vorum undir allt 
búnir. Þetta táknaði einungis að áætlun A gekk í gildi. Strákarnir fóru allir 
inn meðan ég laumaðist upp að aukadyrunum utan frá. Gunnar læddist síðan að 
dyrunum, en Héðinn og Njáll fóru á sama augnabliki að fíflast bak við vörðinn 
sem tók þegar að haga sér eftir áætlun okkar, næstum eins og hann hefði kynnt 
sér hana. Hann sneri sér við, varð strangur á svip og tók sér loks stöðu 
hinumegin í gættinni, vinstra megin, til að geta fylgst betur með þessum óróa. 
Þar með var komið að Gunnari, hann opnaði aukadyrnar og ég smeygði mér 
eldsnöggt inn um glufuna. Um leið voru Héðinn og Njáll komnir á vettvang og 
saman mynduðu þeir þrír um mig skjaldborg í anddyrinu þar til skyggja tók í 
salnum, en þá töldum við lag að leita sæta í skjóli rökkurs.Allt rifjast 
þetta upp fyrir mér nú þegar ég rekst á prógrammið í gömlum skókassa hér uppi á 
háalofti. Sérstaklega man ég að ég sökkti mér niður í þetta prógramm í hléinu, 
aðallega til að skýla andlitinu, en hef sennilega vakið helmingi meiri athygli 
fyrir bragðið, fyrir það hve nærsýnn ég hlyti að vera.
 Allt eins og það hefði 
gerst í gær, eða áðan. Allt í kringum það. En einkennilegt er það, Rósa, að ég 
man ekkert eftir myndinni. Sjálfri Pískó. Ég man ekki einu sinni sturtumorðið. 


Litla stund hjá Hansa

Kannastu ekki við Finn Jónsson, fyrrverandi aðstoðarbankastjóra
Hagbankans? Ekki það nei? Hann er með sjoppuna hérna á Hverfisgötunni,
sköllóttur með hökuskarð, alltaf í köflóttri flónelsskyrtu. Já það er
hann. Veistu að hann var á sínum tíma einhver mesti vonarpeningur
þjóðarinnar í peningamálum, verðandi allsherjar-hag-gúrú. Jú jú, það er nú
svona samt, og svo sem ekkert sérstaklega skrítinn ferill ef grannt er
skoðað. Af því að nútíminn er alls ekki eins frjálslyndur og hann heldur.
Nei, nútíminn er fyrst og fremst montinn. Þetta var námsgarpur alla tíð,
dúx á stúdentsprófi og hafði svo stundað háskólanám og framhaldsnám við
ýmsa virtustu háskóla í Bandaríkjunum. Hann var víst á góðri leið með að
verða frægur maður þar í landi. Það var hann sem fyrstur setti fram
hagbrjótakenninguna svokölluðu. Sem einhver var að fá Nóbelsverðlaunin
fyrir um daginn. Það er allt meira og minna reifað í doktorsriti Finns. Ég
sá þá bók reyndar í glugganum hjá Braga um daginn, Econoclasts of Our
Times, hún kvað orðin torgæt. Já já, honum stóðu víst allar dyr opnar þar
vestra, en hann kaus að koma heim þegar honum bauðst þessi staða við
Hagbankann. Þar í bankanum var hann svo á framabraut allt þar til hann
var látinn hætta. Þá var hann sem sagt orðinn aðstoðarbankastjóri og löngu
svo sem alveg sjálfsagt mál að hann ætti að taka við af Skorrdal. Hvað kom
þá fyrir? Jú ég skal segja þér það, hann fór að spila á blokkflautu.
Hvorki meira né minna. Það eru einmitt slík frávik sem nútíminn þolir
ekki. Þetta var vammlaus og flekklaus fjölskyldumaður, staðbýll og
heiðarlegur og gríðarlegur fremill, þannig að uppákoman þótti alveg með
ólíkindum, en auðvitað var þetta ekkert skrítið eins og ég sagði áðan.
Hann var kvæntur aðstoðarhafnarstjóranum í Reykjavík, Rósu Jónsdóttur. Þau
höfðu kynnst í Boston. Það var víst ekki síst hennar vegna sem þau
fluttust hingað heim, hafnarstjórn kvað ekki liggja á lausu í
Bandaríkjunum. Nú og svo auðvitað vegna stelpunnar. Dóttir þeirra, Fönn
Dögg, var að byrja í skóla og þá kemur nú alltaf upp þessi spurning með
börnin þú veist, hvort þau eiga að verða Íslendingar eða ekki. Svo er nú
víst ekkert voðalega gaman fyrir barn í enskumælandi landi að heita Fönn
Dögg. En annars var hvorugt þeirra neitt ósátt við þessa ráðstöfun, að
flytja heim meina ég. Þau gengu bæði beint inn í ágætar stöður hér heima,
fengu bestu vinnu sem hægt var að hugsa sér, hvort í sínu fagi, prýðileg
laun og nægar utanferðir. Fönn Dögg gekk strax ágætlega í skólanum og
eignaðist marga góða félaga. Eina vandamálið var þetta með Tónskólann.
Finnur hafði því miður fengið þá flugu í höfuðið að barnið ætti eitthvert
erindi í músík, en það var alveg af og frá að svo væri. Hann sumpart
neyddi stúlkuna og sumpart keypti hana til að fara að læra á blokkflautu í
Tónskólanum. Sjálfan hafði hann alltaf langað til að læra á hljóðfæri og
hafði saknað þess alla tíð að hafa ekki átt þess kost í bernsku. Kannski
fannst honum eðlilegt að dóttir hans þyrfti líka að fá að sakna einhvers
alla tíð og fyrst hana langaði ekkert til að læra á hljóðfæri þó hún ætti
þess kost lá auðvitað beinast við að hún fengi að sakna þess alla tíð að
hafa ekki sloppið við að læra á hljóðfæri. Þetta má svo sem vera
sálfræðilega ástæðan fyrir því ofurkappi sem hann lagði á málið. Mér
finnst þó sennilegra, í ljósi þess sem á eftir gekk, að einhverjar illar
örlaganornir hafi innbyrlað honum þetta á óheillastund, ég skal aldrei
snúa aftur með það. Rósu fannst þetta víst mesta vitleysa að vera að
þvinga barnið svona, en hún kom sér aldrei að því að grípa í taumana. Bæði
voru þeir nú ekki auðgripnir af Finni og eins kom hitt til, að mikil
uppbygging átti sér stað við Sundahöfn á þessum árum og það átti nú hug
hennar allan, ja bara svona eins og hann lagði sig. Það er nú líka
staðreynd sem spilar talsvert inn í það sem átti eftir að gerast. Nú nú.
Á þriðja hörmungavetri Fannar Daggar í Tónskólanum fékk svo Finnur allt í
einu boð frá nýjum blokkflautukennara hennar, Spes Bjarnadóttur, sem biður
hann um að koma og finna sig. Og á umsömdum tíma mætir svo Finnur hjá
Spes. Það var margt ófagurt sem kom í ljós á þeim fundi: Tveir mánuðir
voru liðnir síðan Fönn Dögg hafði látið sjá sig í spilatíma, þó svo faðir
hennar bæri að hann hefði iðulega ekið henni í skólann. Það kom líka í
ljós, að hún hafði iðkað það allan þennan tíma að bíða í fatahenginu þar
til karl var úr hlaði, en um leið og hann var úr augsýn hafði hún laumast
burt og eytt svo tíma sínum og fjármunum við ballskák á knattborðsstofu í
nágrenninu. Allt kom þetta ákaflega flatt upp á Finn, sem satt að segja
hafði einmitt verið farinn að halda að þrátt fyrir allt væri nú loks að
rætast úr tónlistarferli stúlkunnar. Hún hafði ekkert kvartað mjög lengi,
nú skildi hann auðvitað hvers vegna. Auk þess hafði hún þá að undanförnu
æft sig miklu betur en áður. Það kom reyndar í ljós að þær æfingar var hún
allar með á segulbandi og spilaði á fína tækið sem hann hafði keypt hana
með árið áður. Stundum hafði hún ekki einu sinni verið heima þegar hann
hélt að hún væri að æfa sig. Erindi Spesar við Finn var einfaldlega það
að mælast til þess að bundinn yrði endir á tónlistarferil stúlkunnar. Það
væri öllum fyrir bestu, nemandanum, foreldrunum og kennaranum en þó ekki
síst tónlistinni, þessari drottningu listanna. Nú, eins og ég sagði þá
var þetta allt harla ófagurt, en þar með var auðvitað ekki sagt að ekki
hefði komið sitthvað fagurt í ljós í þessari heimsókn Finns í skólann. Og
þar ber náttúrlega fyrst og fremst að nefna sjálfa Spes Bjarnadóttur, sem
var bráðung og auðvitað ægifögur, þá sem nú, og að öllu leyti ákaflega vel
af guði gerð. Og það er hreinlega ekkert með það, að öldungis óvart
heillar Spes Bjarnadóttir Finn Jónsson svo gjörsamlega þarna á staðnum, að
hann hefur sennilega varla getað talist með sjálfum sér næstu mínúturnar.
Umsvifalaust féllst hann, þessi hagjaxl, á það sjónarmið viðsemjanda síns,
að ekki væri nokkurt vit í að Fönn Dögg héldi áfram tónlistarnáminu og
handsöluðu þau það. Það fóru straumar um Finn þegar hann tók í hönd
Spesar, en samstundis greip hann örvænting. Um leið og hann sleppti hönd
hennar áttaði hann sig á því að hann var um leið búinn að klippa sundur
það eina sem batt hann þessari konu sem hann fann að var að verða honum
allt. Til að treina stundina örlítið lengur fór hann því að tala um sína
eigin æsku og tíunda hvað hann sjálfan hefði alltaf langað til að læra á
blokkflautu. En einmitt með því að víkja að þessu var hann orðinn eins og
blindur maður sem fálmar um stórt skiptiborð og ýtir strax óvart á eina
rétta takkann. Spes Bjarnadóttir hafði nefnilega þá grundvallarstefnu í
lífinu að fólk ætti ævinlega að gera það sem það langaði til. Og síst af
öllu ætti fólk að neita sér um að láta drauma sína rætast vegna ótta við
að öðrum kynnu að þykja þeir einkennilegir. Ef aðstoðarbankastjóra
Hagbankans dreymir um að læra á blokkflautu þá á hann um fram allt að fara
og læra á blokkflautu. Hún benti Finni þess vegna strax á að fullorðnir
ættu fullan rétt til náms í tónskólum landsins. Þegar Finnur Jónsson kom
heim til sín um kvöldið, var hann með glænýja blokkflautu í skjalatösku
sinni og búinn að láta innrita sig sem fullgildan nemanda á blokkflautu í
Tónskólanum undir handleiðslu Spesar Bjarnadóttur. Auk þess hafði hann
samið við kennarann um aukatíma heima hjá henni fjórum sinnum í viku til
að vinna upp það sem hann hafði misst framan af skólaárinu. Finnur hellti
sér út í flautunámið og tók strax stórstígum framförum í öllu sem laut að
teóríu hljóðfærisins, en hann spilaði auðvitað hörmulega. Þungu fargi var
létt af heimilislífinu eftir að Fönn Dögg var hætt að spila, og ekki
íþyngdu æfingar Finns heimilinu þegar frá leið. Til að forðast háðsglósur
konu sinnar og dóttur tók hann nefnilega upp þann sið að aka út á
Seltjarnarnes og æfa sig þar í bílnum. Í Japan hafði hann komist yfir
sérstaka æfingaflautu úr glæru vinylplasti, svo þeir fáu vegfarendur sem
voru á vappi um nesið voru öldungis grunlausir um flautuleikinn og héldu
bara að aðstoðarbankastjórinn væri farinn að stunda innhverfa íhugun, en
það þótti talsvert fínt. Margir furðuðu sig á því eftir á að Rósa skyldi
láta þetta uppátæki óátalið, því auðvitað gat svona nokkuð ekki talist
eðlilegt. En staðreyndin var sú, að hún lét það gott heita af því að það
hvarflaði ekki að henni eitt augnablik að Finnur væri í raun og veru að
læra á flautu hjá Spes, heldur væri þetta svona óvenjulega klaufalegt og
gagnsætt yfirskin fyrir ósköp venjulegt framhjáhald og hafði hún reyndar
lúmskt gaman af. En eitthvert slíkt fyrirkomulag kom sér einmitt mjög vel
fyrir Rósu um þær mundir, ýmsir byrjunarörðugleikar höfðu komið í ljós í
sambandi við rekstur nýja gámakranans í Sundahöfn, og hún þurfti á allri
sinni orku að halda til að geta einbeitt sér að þeim brýnu verkefnum.
Spesar þáttur var líka mjög umdeildur. Margir héldu því til dæmis fram að
hún hefði vísvitandi leitt Finn í glötun, sjálfri sér til skemmtunar, en
svo var alls ekki. Hún gerði sér ekki nokkra grein fyrir því að Finnur
væri ástfanginn af henni, en hélt í fullri alvöru að flautuleikurinn væri
einlæg aðferð hans til að liðka persónuleika sinn og brjótast úr viðjum
vanans og fjötrum embættismennskunnar. Og hún vildi gjarna hjálpa honum
til þess að finna sjálfan sig. Hún hafði einmitt áhuga á músíkterapíu og
ætlaði jafnvel í framhaldsnám í einhverri slíkri grein. En þó áhugi Finns
virtist einlægur stafaði það auðvitað einungis af því að honum virtist sem
leiðin að hjarta Spesar lægi í gegnum flautuna. Nokkrum sinnum þegar hann
varð mjög hjartanlegur í aukatímunum heima hjá henni hafði hún gefið í
skyn að hún gæti alveg hugsað sér að sofa hjá honum stundum, enda ekkert
skrítið við það, hún var ekki á föstu þá og Finnur var ákaflega geðslegur
maður og viðkunnanlegur og alls ekki leiðinlegur. Ef Benedikt Gröndal
hefði hitt hann hefði hann sagt um hann í Dægradvöl að hann hefði verið
ákaflega nettur maður. En Finnur var af annarri kynslóð en hún, og skildi
alls ekki hvað hún var að tala um. Spes skildi þau viðbrögð aftur á móti
sem svo að hann hefði engan slíkan áhuga á henni persónulega, heldur væri
það flautan og aftur flautan, og það fannst henni reyndar ákaflega
virðingarvert og reyndi þess vegna enn frekar að hvetja hann og taka nám
hans alvarlega. Þá fannst honum aftur að hann yrði að leggja enn harðar
að sér og sýna hversu þroskaður hann væri að verða. Og þannig er það alveg
víst að hugmyndin um að hann þyrfti endilega að koma fram á
nemendatónleikunum var frá honum sjálfum komin, en ekki henni. Sjálf hafði
hún satt að segja gengið út frá því að hann ætti ekki að koma fram á
tónleikunum frekar en fullorðnu nemendurnir yfirleitt. En um leið og hún
minntist á tónleikana var ekki við annað komandi hjá honum en að hann
fengi líka að spila. Og það voru auðvitað tónleikarnir sem fylltu mælinn,
allt annað hefði jafnvel verið fyrirgefið og aldrei farið hátt, en þetta
var ekki hægt. Ég man enn eftir stemmningunni, ég var þarna, Nonni sonur
minn var að byrja með fagottinn þennan vetur og var einn af þeim sem áttu
að spila. Þetta voru allt saman byrjendur, allt ofan í fimm, sex ára
smábörn. Nú, stemmningin var til að byrja með ósköp svipuð og yfirleitt
er á svona tónleikum. Þú veist hvernig þetta gengur fyrir sig. Allt frekar
þvingað og foreldrarnir sitja þarna með kvalasvip og þreyja urgið og
sargið og ískrið í börnum allra hinna meðan beðið er eftir að afkvæmi
þeirra sjálfra komi fram. Þá lyftist fólk um spönn í sætunum og augun
glampa af stolti meðan allir hinir taka út sinn skerf af þjáningunum.
Þannig gekk þetta framan af, allt með venjulegasta móti, en allt í einu er
svo komið að Finni Jónssyni. Og þegar hann stendur upp, þessi virðulegi og
vörpulegi maður, með pínulitla blokkflautu og byrjar skjálfandi og
slefandi að reyna að hafa sig í gegnum rammfalskan Fiðlu-Hansa, þá sprakk
salurinn alveg gjörsamlega, menn grétu beinlínis af hlátri. Svo óheppilega
vildi líka til að einmitt kvöldið áður hafði Finnur verið í sjónvarpinu í
beinni útsendingu með forsætisráðherra og hópi blaðamanna og hafði setið
fyrir svörum um efnhagsstefnu ríkisstjórnarinnar og Hagbankans. Andlitið
var því alveg ferskt í hugum fólks. Þó allt væri að verða vitlaust stóð
Finnur sig samt bara vel og það var eins og hann léti þetta ekki á sig fá.
Hann hélt áfram að kljást við Fiðlu-Hansa, byrjaði bara upp á nýtt þegar
hann fór út af. En svo þegar hann var loksins kominn í gegnum lagið, leit
hann sigri hrósandi upp af nótnablaðinu og lét augun líða þangað sem hann
vissi að Spes sat. Og þegar hann sér að hún situr þarna líka, bókstaflega
orðin blá í framan af hlátri, þá var eins og færi á hann æði. Hún bara
hafði engan veginn ráðið við þetta, það sagði hún mér úti í Grímsey í
fyrra. Og ég lái henni það ekki, þetta var svo kómískt. Það var ekki til í
því illkvittni hjá henni, en það gat Finnur að sjálfsögðu ekki vitað neitt
um. Hann gat ekki skilið viðbrögð hennar öðruvísi en svo, að hún hefði
allan tímann verið að hafa hann að fífli. Hann þeytti frá sér flautunni,
sem lenti ofan í flyglinum með hávaða og látum, lokið skall niður eins og
 hvalurinn væri að gleypa Jónas. Svo rauk hann á Spes þar sem hún sat, tók
hana kverkataki og keyrði hana niður á gólfið. Og ég er ekki í nokkrum
vafa um það, að hann hefði kyrkt hana þarna á staðnum ef ekki hefði komið
til snarræði fagottkennarans, sem hrifsaði fagottinn af Nonna og rotaði
Finn með honum. Þegar Bankaráðið kom saman daginn eftir þurfti víst ekki
langar umræður. Það ríkti fullkomin eining um að leysa Finn frá störfum
tafarlaust. Og það kemur alveg berlega fram í fundargerðinni, segir mér
Þröstur próförk, að það var ekki ofbeldisverkið sjálft sem menn settu
fyrir sig. Það kom meira að segja fram viss skilningur á því sem
"mannlegum viðbrögðum". Nei, það sem stórlega þótti ámælisvert var
flautuleikurinn sjálfur sem slíkur. ,,Athæfi sem með engu móti er hægt að
þola af manni í hans stöðu", hét það víst. Finnur var sendur í
geðrannsókn, en auðvitað var ekkert að manninum. Nú, og Spes tók ekki í
mál að kæra hann fyrir líkamsárás, fannst hálfpartinn að hún ætti nokkra
sök á þessari uppákomu, og því var málið látið niður falla. Rósa skildi
náttúrlega við Finn upp úr þessu og hann keypti sjoppuna fyrir búshluta
sinn. Mér sýnist reksturinn ganga vel hjá honum, enda væri það nú annað
hvort, maðurinn með öll þessi próf, en ég held hann sé einmana, hann býr
þarna í einhverri skonsu á bak við sjoppuna og maður sér aldrei neinn koma
til hans. Um daginn var ég að koma heim, nokkuð seint, og gekk þarna fram
hjá. Og veistu hvað, það var ljós í sjoppunni og ég heyrði ekki betur en
verið væri að spila Fiðlu-Hansa á blokkflautu.


Eigandinn

Ég var á leið til kennslu snemma á mánudagsmorgni undir vor í fyrra þegar
ég tók eftir reiðhjóli sem stóð við garðshornið heima hjá mér. Þetta var
rennilegt tíu gíra kappaksturshjól af Peugeot-gerð, kostagripur með
þvengmjóum dekkjum og snaghyrndu stýri, ólgandi af krafti eins og hrútur
sem setur undir sig hausinn. Því var alls ekki að leyna, að einmitt slíkt
hjól hafði mig lengi langað til að eignast. Að öðru leyti vakti hjólið svo
sem ekki sérstaklega athygli mína, ég taldi vafalítið að eigandinn væri
einhver sem komið hefði í heimsókn til fólksins uppi. En þegar ég kom
heim aftur um kvöldið var hjólið þarna enn. Bíll fólksins á efri hæðinni
var hvergi sjáanlegur og greinilega enginn heima hjá þeim, því allt var
slökkt. Þá fór ég að skoða hjólið betur og áttaði mig fljótt á því að hér
hlaut að vera á ferðinni flækingshjól sem einhver af röftum helgarinnar
hafði tekið ófrjálsri hendi um nóttina og síðan skilið eftir hér. Lásinn
hafði verið brotinn upp allfruntalega.
 Þannig liðu nokkrir dagar, alltaf
stóð hjólið kyrrt á sama stað og ég var sífellt að gefa því gætur svo
lítið bar á. Því hafði bersýnilega verið misþyrmt, vírarnir í gírunum voru
slitnir og luktin brotin. Þjófurinn hafði augljóslega verið ofbeldismaður.
En smátt og smátt fór ég einnig að veita athygli ýmsum einkennum sem bentu
til lélegrar umgengni, og hlutu að stafa af hirðuleysi eigandans frekar en
þjófsins. Ryðbólur voru að myndast hér og hvar á krómflötum, öxlar og
teinar voru löðrandi í svörtum olíuskít. Vafningar á stýri voru trosnaðir
og ekkert hafði verið hirt um að halda þeim þokkalegum. Satt best að segja
var ekki frítt við að samúð mín með eigandanum færi dagminnkandi. Hann var
greinilega maður sem varla gat verðskuldað að eiga svo góðan grip.
Um leið fór að verða meira og meira aðkallandi að eitthvað yrði aðhafst í
málum þessa hjóls. Augljóst var að þjófurinn kæmi ekki til með að vitja
þess héðan af, var sennilega í rauninni heiðarlegasta skinn sem vantað
hafði fararskjóta á erfiðri stund í lífi sínu og því látið til leiðast að
taka ófrjálsri hendi grip sem bersýnilega naut hvort eð er ekki mikillar
hylli svokallaðs eiganda síns.
 Mér virtist tvennt koma til greina: Annað
hvort að auglýsa einhvers staðar í blaði að fundið væri hjól, eða þá að
afhenda það óskilamunadeild lögreglunnar. En við nánari umhugsun virtust
mér hvorugur kosturinn góður. Sá fyrri hefði kostnað í för með sér fyrir
mig og útkoman gæti jafnvel orðið sú að þjófurinn reyndi að góma þýfi sitt
á ný, ef ég færi að hressa svona upp á minni hans. Eins gat vel farið svo,
að einhver óprúttinn allsendis óviðkomandi aðili sæi sér leik á borði að
eignast hjól fyrir lítið.
 Ekki sýndist mér það heldur neitt skárri
kostur að blanda lögreglunni í málið. Einhver hafði sagt mér að svo til
ekkert af þeim óskilamunum sem lögreglunni bærust næði nokkurn tíma réttum
eigendum sínum. Yfirleitt endaði það með því að góssið væri selt á
uppboði, sem varla gæti þó verið nokkur lagaheimild fyrir, og andvirðið
rynni svo bara í kaffisjóðinn á varðstofunni, eða til að standa undir
hljómplötuútgáfu lögreglukórsins, sem varla gæti nú talist mannúðlegt
athæfi. Slík sala á uppboði leiddi auk þess óhjákvæmilega til þess að
hjólið fengi eiganda sem væri ekki á nokkurn hátt verðugri en til dæmis
ég, sem var þó að minnsta kosti búinn að hugsa um það í nokkra
daga.
 Í þriðja lagi mátti náttúrlega ímynda sér að svo ólíklega færi að
eigandinn sæi auglýsingu mína, en hafði hann svo sem nokkuð með hjólið að
gera?
 Mér virtist því úr vöndu að ráða og um leið fór ég að óttast
annað: Ef hjólið stæði öllu lengur þarna á gangstéttinni fyrir hunda og
manna fótum svona ólæst og óvarið gat varla verið nema tímaspursmál hvenær
óhlutvandir aðilar létu til skarar skríða og stælu því á ný.
 Þegar dimmt
var orðið um kvöldið rölti ég því út fyrir meðan vinsæll framhaldsþáttur
var í sjónvarpinu og færði hjólið af stéttinni inn í innkeyrsluna að
bílskúrnum okkar. Næstu daga færði ég það svo alltaf örlítið nær skúrnum,
og að viku liðinni var ég kominn með það alveg upp að skúrdyrunum. Þann
dag hugsaði ég mjög minn gang, fór í gegnum alla atburðarásina og vó og
mat alla þætti málsins, með og á móti. Þegar ég kom svo heim að lokinni
kennslu opnaði ég bílskúrinn, leit vel og vandlega í kringum mig og stal
síðan hjólinu.
 Mér leið undarlega um kvöldið. Innra með mér ólgaði
fögnuðurinn yfir því að vera orðinn eigandi að svo veglegum grip, þar var
það án efa gamli Möwekomplexinn sem kynti undir kenndum. En um leið
þjakaði mig einhverskonar samviskubit út af ódæðinu. Undirsjálfið fór svo
sannarlega ekki varhluta af þessum trakteringum: Um nóttina dreymdi mig að
ég kæmi æðandi eins og Birkiland á hjólinu eftir Austurstrætinu, hraðar og
hraðar án þess að geta bremsað. Við Morgunblaðshöllina stóð Eigandinn
glottandi og beið eftir mér. Hann breiddi út faðminn. Lögreglukórinn
myndaði hálfhring fyrir aftan hann og grenjaði hástöfum Ég berst á fáki
fráum... Þá fannst mér ég beygja skyndilega til hliðar, missti vald á
farartækinu á ,,flug"-ferð og féll við það á götuna. Ég fann skerandi
sársauka í úlnliðnum. Um leið vaknaði ég. Handleggurinn á mér lafði út úr
rúminu, næstum niður á gólf og helvískur kötturinn var farinn að leika sér
að hendinni á mér og hafði bitið mig í úlnliðinn.
 Ég fór að hugleiða
draumfarirnar og var í fyrstu satt að segja hlessa á því hve þroskuð og
næm samviska mín virtist orðin. En auðvitað var þetta ekkert annað en ótti
um að upp um mig kæmist. Sá er munurinn á samvisku okkar vestræningja og
austurlandamanna, til dæmis Japana, að við óttumst það fyrst og fremst að
upp um okkur komist. Ef við sannfærumst um að enginn annar viti af syndum
okkar léttir okkur strax. Japanir eiga hins vegar allt við samvisku sína
beint og milliliðalaust. Þeir verða að horfast í augu við sjálfa sig og
loks rista sig á kvið ef ekki er fagurt umhorfs í sálinni. Blundaði ef til
vill í mér samúrajasál, einhverjar slitrur af fyrra tilverustigi.
En eftir því sem dagarnir liðu fór mér að líða betur, enda strax kominn í mig
hugur að takast á við það verkefni að gera hjólið upp. Ég var búinn að
ákveða að fara mér hægt um sumarið, vinna svo að þessu í rólegheitum yfir
veturinn, en fara ekki að hjóla neitt fyrr en næsta vor. Ég taldi sjálfum
mér trú um að þetta gerði ég til að vera þess fullviss að allt yrði sem
best úr garði gert, en auðvitað var raunverulega ástæðan sú, að ég þorði
ekki að láta sjá mig á hjólinu fyrr en drjúgur tími væri liðinn frá
glæpnum. Eigandinn var undir niðri sá sem ég óttaðist þó ég reyndi að
sannfæra sjálfan mig um að hann ætti aldrei eftir að verða á vegi mínum.
 En áður en til þess kæmi að ég færi að skipuleggja viðgerðirnar þurfti
fyrst að leysa annað vandamál, það hafði alveg gleymst. Ég þurfti að gera
fjölskyldu minni grein fyrir því hvernig stæði á þessu forláta hjóli sem
allt í einu hafði bæst í hópinn. Fram að þessu virtust hvorki konan né
börnin hafa rekið í það augun. Hér varð ég augljóslega að spila vel úr
mínum spilum ef ég ætlaði ekki að standa frammi fyrir þeim sem ómerkilegur
steliþjófur.
 Málið komst skyndilega á hættustig áður en mér hafði unnist
ráðrúm til að upphugsa hernaðarlist mína. Kvöld eitt spurði konan mín við
matarborðið: --Hvaða hjól er þetta hérna út í bílskúr?
 Mér krossbrá,
en létti nokkuð um leið. Bersýnilega virtist hún ekki tengja hjólið í
skúrnum á nokkurn hátt við hjólið sem hafði verið að fikra sig inn eftir
innkeyrslunni síðustu vikurnar. Enda hefur hún ekkert vit á reiðhjólum
frekar en kvenfólk yfirleitt. Sjálf á hún danskt tveggja gíra hjól með
fótskiptingu, svart leikarahjól sem hún heldur að sé besta hjól í heimi þó
hún noti það aldrei nokkurn tíma.
 Ég var gjörsamlega óviðbúinn, svo ég
gat ekkert gert annað en að segja bara umsvifalaust:
 --Já, það já. Ég á
það.--Þú?
--Já ég.
--Hvar í ósköpunum náðirðu í það?
 --Náði? Nú ég bara... keypti það.
--Keyptir? Hvað á þetta eiginlega að þýða? Ég
hélt við gætum bæði notað mitt hjól.
--Þitt hjól já, ég hef nú aldrei
verið neitt beinlínis í skýjunum út af því.
--Á ég að trúa þessu, að þú
sért svona barnalegur að þora ekki að láta sjá þig á kvenhjóli?
--Það hefur bara ekkert með málið að gera... ég veit nú reyndar ekki betur en ég
sé eini maðurinn sem hefur notað þetta hjól þitt síðastliðin tvö ár.
--Þeim mun minni ástæða ætti þá að vera til að bæta við enn einu hjóli.
--Það er bara... þessi fótskipting sem fer svo í taugarnar á mér. Og svo
er það bara tveggja gíra, sem er alls ekki nóg.
--Og hvað er þá þitt hjól margra gíra, ef ég má spyrja?
--Tíu.
Þessi yfirlýsing, sem ég lét frá mér fara án þess að geta leynt til fulls
allnokkru stolti, olli meiri háttar uppþoti við matarborðið. Börnin tóku
andann á lofti og hlupu strax út í bílskúr. En konan mín virtist ekkert
hrifin:
--Tíu. Sko ég skal segja þér, að þetta eru svo stuttar
vegalengdir sem fólk hjólar hér á landi, að þú verður aldrei kominn lengra
en í hæsta lagi upp í þriðja gír áður en þú ert kominn á leiðarenda.
 Þessari speki svaraði ég engu, enda ekki svaraverð eins og allir hljóta
að skilja sem eitthvert skynbragð bera á reiðhjól og gíra. En konan hélt
áfram:
--Og þú hefur auðvitað fengið þetta á hagstæðum kjörum? Upp á
hvað var samið, eitt prósent út og restina á fimmtíu árum verðtryggt?
--Ég hérna... keypti það notað... af manni uppi í Breiðholti. Rakst á
smáauglýsingu í DV og bara stóðst þetta ekki. Ég fékk það á fimmþúsund
kall, en svona hjól kosta að minnsta kosti tuttugu og fimm þúsund í búð.
--Svo þú ert bara farinn að stórgræða peninga! Ég skal segja þér að þetta
hjól er alveg áreiðanlega stolið fyrst maðurinn selur það svona ódýrt. Eða
þá handónýtt. Og sennilega hvort tveggja.
--Það er í fínu standi... nema
smávegis sem þarf að laga... og það er ekki til í dæminu að það sé stolið
því maðurinn sýndi mér nótuna sem hann fékk sjálfur þegar hann keypti
það...
 Ég fann að ég var kominn á lygaskrið og gat ekki hætt:
--Hann var að fá sér mótorhjól sjálfur og vildi bara fyrst og fremst að þetta
hjól lenti í góðum höndum...
--Sko mér er svo sem alveg sama þó þú
kaupir þér hjól, ef þér finnst þetta svona mikilvægt, en þá er það minnsta
sem þú getur gert að hætta helvítis vælinu út af húsnæðismálunum og
launakjörum kennara...
 Ég fann að málið var að komast í höfn. Um leið
komu börnin úr skúrnum. Augun í þeim ljómuðu og þau váuðu hvort í kapp við
annað:
--Vá maður, æðislegt kappaksturshjól...
--Nú þarf maður ekki
lengur að skammast sín fyrir þig, sagði drengurinn.
 Ég brosti, en brosið
varð hálfskakkt, að minnsta kosti innvortis. Hafði drengurinn virkilega
skammast sín fyrir mig fram að þessu?
 En nú voru allar hindranir úr vegi og mér fannst alltaf meir og meir sem
ég væri orðinn raunverulegur og lögformlegur Eigandi hjólsins. Um haustið
hóf ég svo uppbyggingarstarfið fyrir alvöru. Fyrst hreinsaði ég vandlega
burt allan olíuklíning, tók öxlana sundur, hreinsaði vel, fægði og smurði
kúlur og tannhjól. Ég festi kaup á ýmsum smáhlutum sem voru í ólagi, ýmsum
venjulegum hlutum sem ganga á öll hjól, gírastrengi, ventilgúmmí, dekk.
Nýjan hnakk keypti ég einnig, þó hinn væri ekkert ónýtur, mér fannst
ráðlegt að breyta útliti hjólsins eins mikið og mögulegt væri. En að
sjálfsögðu ætlaði ég þó ekki að mála það upp á nýtt. Það var til lítils að
vera á Peugeot ef enginn sæi merkið.
 Ég lenti í nokkrum vandræðum með
bögglaberann og afturbrettið. Þessir hlutir eru samtengdir, en festingar
voru brotnar, og fyrri eigandi, bölvaður slóðinn, hafði eitthvað verið að
lappa upp á þetta með vír og skóreim. Skemmdirnar voru þess eðlis að það
blasti við að ég yrði að festa kaup á þessum hlutum. Og auðvitað kom annað
ekki til greina en upprunalegir hlutir af merkinu Peugeot. Annars gat
verið talsverð hætta á því, ef Eigandinn ræki seinna augun í hjólið, að
hann kannaðist við það aftur vegna þess að skipt hefði verið um með
framandlegum hlutum einmitt þau atriði sem úr lagi voru á hjólinu hans
fyrrverandi. 
 Ég var lengi að safna kjarki, en loks tók ég þó á mig rögg,
skildi gleraugun eftir heima, fór í gamla bláa mormónafrakkann minn og
hélt inn í Örninn við Spítalastíg til að biðja um þessa hluti. Ég var
allur á nálum, mér fannst eins og fylgst væri með mér. Í hverju horni
leyndust útsendarar og flugumenn frá Samtökum Peugeot-eigenda, litlum og
hörðum kjarna útvalinna atvinnumanna. Allt í einu var komin boðflenna,
óheiðarleg kennarablók að biðja um nákvæmlega sömu hluti og bilaðir höfðu
verið á stolnu hjóli félaga númer...
 En afgreiðslumaðurinn var ekkert
sérlega tortrygginn á svipinn. Hann kvaðst mundu athuga málið og hvarf í
undirheima verslunarinnar. Mér fannst hann ansi lengi að gaufa og angistin
greip mig á ný. Sennilega var hann að fletta upp í einhverri spjaldskrá.
Líklegast var að hann kæmi ekkert aftur heldur hefði laumast í símann til
að hringja á lögregluna og í formann Samtakanna. Síðan myndi hann læsa
búðinni með fjarstýringu og ég yrði gómaður þarna eins og sovésk
sendiráðskerling. Ég var kominn á fremsta hlunn með að rjúka á dyr, en þá
birtist afgreiðslumaðurinn á ný og sagði að því miður væri þetta ekki til
á lager, en það væri leikur einn að panta hlutina að utan, ef ég gæti haft
þá biðlund. Það varð úr. Ég gekk frá pöntun, gaf upp símanúmer mitt og
nafnið Gunnar Björnsson. Mér brá svo þegar hann bað um nafnið, að mér datt
ekkert betra í hug.
 Það var ekki fyrr en síðla vetrar að loks var hringt frá Erninum. Þá
var ég orðinn illa hugsjúkur enn einu sinni. Sennilegast fannst mér að mál
Gunnars Björnssonar reiðhjólaþjófs væri að fikra sig hægt og sígandi
einhvers staðar eftir ranghölum réttarkerfisins. Konan mín fór í símann,
ég sat inni í eldhúsi og var að borða döndul.
--Gunnar Björnsson? heyrði ég að hana segja. Nei...
Þó ég væri skelfingu lostinn rauk ég til og gargaði:
--Bíddu aðeins, er það frá Erninum?
--Já, svaraði konan, hvernig vissirðu það?
Ég tók símann.
--Gunnar?
--Já já, engar málalengingar, er þetta komið?
 Það reyndist vera svo. Varahlutirnir voru komnir. Punkturinn yfir i-ið,
það eina sem vantaði á fagurgljáandi hjólið MITT þar sem það stóð úti í
bílskúr og beið eftir mér og vorinu.
 --Af hverju í ósköpunum þurftirðu
að panta þetta undir nafninu Gunnar Björnsson, spurði konan. Eru prestar
kannski með afslátt hjá Erninum?
 --Nei, þeim bara misheyrðist svona.
 --Misheyrðist? Ég mundi nú frekar flokka þetta undir ofheyrnir.
--Sko, það hefur oft komið fyrir að mönnum heyrist ég segja Björns í staðinn
fyrir Kjögx. Þetta er nú ekkert venjulegt ættarnafn.
--Nei, sem betur fer. En hvernig gat honum heyrst þú segja Gunnar í staðinn
fyrir Hákon? Varstu fullur?
--Nei, en það var vínlykt af afgreiðslumanninum, ég man
það núna.
--Þetta er þá enn eitt dæmið um skapandi heyrnarleysi
almennings, eða þá skapandi þvoglumæli hjá þér.
 Ég var ekki svifaseinn að vitja varahlutanna. Nú var ákafinn orðinn svo
mikill að ég gætti engra varúðarráðstafana, var með gleraugun eins og
ekkert væri, og í mínum venjulegasta jakka. En ég fékk ekki einu sinni
ráðrúm til að hafa áhyggjur af þessu, engin vandamál komu upp og ég fékk
afgreiðslu á gripunum umsvifalaust.Það var ekki erfitt verk að koma
þessu fyrir á hjólinu og loks var það nú endanlega stigið úr kröm sinni og
niðurlægingu og gnæfði þarna í stoltri tign upp úr hjólaflotanum á
bílskúrsgólfinu, risið úr öskunni eins og fuglinn Fönix. Um kvöldið var
allt tilbúið. Það var hátíðleg stund þegar ég teymdi hjólið út undir bert
loft eftir að skyggja tók. Konan mín var að horfa á sjónvarpið, börnin
voru sofnuð. Ég renndi mér nokkrum sinnum eftir götunni. Tók síðan skeiðið
niður Hofsvallagötuna, prófaði gírana, bremsurnar og allt. Tilfinningunni
verður ekki lýst nema með einu orði, þetta var blátt áfram unaðslegt. Það
var eins og ég hefði fengið vængi. Og Eigandinn var ekki til lengur nema
sem hluti af mér sjálfum. Ég var Eigandinn. Daginn eftir var enn meir
tekið að vora, útlit var fyrir gott veður um helgina. Við matarborðið gaf
ég út tilkynningu um að fjölskyldan færi öll í reiðhjólatúr upp í
Öskjuhlíð, bæði til að njóta veðurblíðu og eins til að vígja hjólið mitt.
Laugardagsmorgunninn rann upp bjartur og fagur. Börnin og konan skruppu í
stórmarkað að versla fyrir ferðina, mér var falið að vera í bílskúrnum og
dytta að hjólunum, pumpa í dekk eftir veturinn, strjúka burt ryk og næra
olíuþyrsta fleti og öxla. Ég opnaði bílskúrsdyrnar upp á gátt til að njóta
sólarinnar. Ég var í góðu skapi og flautaði lagstúf falskt og fjörlega.
En skyndilega birtist skuggi á bílskúrsgólfinu. Ég hætti að flauta og
leit upp. Í gættinni stóð ungur maður og bauð góðan dag. Mér leist strax
illa á hann, það var á honum einhver hrokasvipur sem ég kunni ekki við. Ég
bauð góðan dag á móti, en tók um leið eftir því mér til skelfingar að
maðurinn horfði ískyggilega fast á hjólið mitt. Þá þekkti ég hann aftur:
Þetta var maðurinn sem í heilt ár hafði leikið aðalhlutverkið í öllum
mínum martröðum: Eigandinn. Útlitið stemmdi upp á hár, nema hvað hann var
enn skuggalegri en ég hafði nokkurn tíma getað ímyndað mér. Hjartað í mér
missti úr marga takta.--Má ég aðeins kíkja á þetta hjól þarna, spurði
maðurinn.Ég stamaði á móti að það væri svo sem alveg sjálfsagt, enda
vandséð hvers vegna ég ætti að banna manninum það, og hefði vafalaust ekki
litið neitt sérlega vel út.--Átt þú þetta? spurði hann.--Já.--Ég
skal nefnilega segja þér það, kæri vinur, að þessu hjóli var stolið frá
mér í fyrra. Mér þykir það leitt.--Það getur ekki verið, ég keypti
þetta sjálfur.
--Nýtt?
 --Nei... reyndar ekki alveg...
--Hvar, ef ég má spyrja?
--Það var einhvers staðar uppi í Breiðholti. Maðurinn
beygði sig niður að hjólinu og sagði:--Sérðu þessa skellu hérna á
stellinu, hún er alveg greinileg, þó reynt hafi verið að klína málningu í
hana, þetta kom þegar ég datt í Fossvoginum í apríl 83. Og sjáðu hérna á
framhjólinu hægra megin, fimmti teinn frá ventli er örlítið boginn hérna
efst, þetta er síðan ég hjólaði utan í bíl á reiðhjóladeginum í fyrra.
Þetta er mitt hjól, ég get sannað það, er með alla pappíra heima. Þú getur
fengið að líta á þá. Ég sá þig hjólandi hérna fyrir utan í gærkvöldi og ég
þekkti hjólið alveg á stundinni. Ég er maður hjólglöggur. En ég er ekkert
að segja að þú hafir stolið því sjálfur, þú hefur sjálfsagt
verið í góðri trú. Hvað gafstu fyrir það?--Fimmþúsund.--Fimmþúsund!
Og datt þér ekki í hug að það væri illa fengið? Svona hjól eru seld á
minnst tuttuguþúsund notuð.--Ég hef nú ekkert sérstakt vit á hjólum.
--Nei, það mætti svo sem segja mér það.--Og auk þess var það nú frekar
illa farið.--Þú segir mér ekkert um það góði minn. Hver var þetta sem
seldi þér það?--Skiptir það máli? Ég hérna... mundi helst vilja leysa
það mál sjálfur...--Ja, það skiptir náttúrlega fyrst og fremst máli
fyrir þig, ég meina ef þú vilt fá peningana þína aftur. Ég ætla að taka
hjólið núna.--Taka það?--Já, hvað heldurðu, ég hef verið að leita að
því í meira en ár. En ef þú ert eitthvað að rengja mig, þá er alveg
sjálfsagt að ég sæki pappírana og kalli á lögregluna, ég tilkynnti
stuldinn og lýsti hjólinu mjög nákvæmlega á sínum tíma. Það er kannski
best, ef þú vilt, að þeir komi strax hingað. Þeir gætu þá ef til vill
hjálpað þér að hafa upp á þessum manni í Breiðholtinu.--Nei, ég skal
sjá um það.--Já, var það ekki, sagði hann og glotti illskulega. Hvað
var maðurinn að gefa í skyn? Hjólið stóð þarna ferðbúið á miðju gólfi.
Nýi lásinn sem ég hafði sett á það var opinn og lykillinn stóð í skránni.
Maðurinn gekk að hjólinu, teymdi það út fyrir og sveiflaði sér á bak. Hann
renndi sér af stað niður götuna og var fljótlega úr augsýn.Augnabliki
síðar komu konan og börnin ferðbúin úr stórmarkaðnum með nesti og nýja
skó. Konan sá strax að ég var eitthvað miður mín.--Hvað, hefur eitthvað
komið fyrir? spurði hún.Ég vissi ekkert hvað ég átti að segja, en
stundi loks upp:--Já, það er búið að stela hjólinu... MÍNU...--Stela
því? Ertu viss?--Já, það er horfið.--Hvernig gat það horfið,
læstirðu ekki skúrnum í nótt?--Jú... ha? Nei ég veit það ekki.
--Hefurðu ekki prófað að hringja til lögreglunnar? Kannski er það komið
þangað, svona hjól sem er stolið eru oft bara skilin eftir.--Er það já?
Nei, ég nenni ekkert að vera að vesinast í löggunni með þetta.--Hvað
ertu að meina? Eftir allan þann kostnað sem þú ert búinn að leggja í
þetta.--Það var nú svo sem enginn kostnaður.--Nú, það kostaði þó
alltaf fimmþúsund krónur, sem var talsverður peningur í fyrra.
 --Jú... æ ég nenni ekki að standa í þessu...
--Kannski eru þeir bara með það í
höndunum og ekkert að gera annað en að sækja það. Ert þú ekki alltaf
sjálfur að hneykslast á því að löggan hirði svona óskilamuni sjálf og
selji, og noti svo peningana til að gefa út plötur með lögreglukórnum?
--Það er ekki það...En ég fann að ég var búinn að tapa. Lygavefurinn
sem ég hafði flækt mig í á þessu eina ári síðan hjólið hélt innreið sína í
líf mitt var nú gjörsamlega búinn að umlykja mig og ekki um annað að ræða
en að leika hlutverkið á enda.Ég druslaðist í símann og bað um
óskiladeild lögreglunnar. Ég var beðinn um lýsingu á hjólinu og gaf
greinargóða skýrslu um eitthvert allt annað hjól, sagði að það væri krómað
frá hvirfli til ilja og auk þess tuttugu gíra. Ég vildi vera alveg viss um
að þetta mál yrði úr sögunni.Dagurinn virtist eyðilagður, en þó rættist
furðu vel úr honum við bíltúr í Öskjuhlíðina í stað hjólatúrsins sem
aldrei var farinn. Og satt að segja fann ég að þungu fargi var af mér
létt. Það hafði í raun verið talsvert álag fyrir mig að lifa þessu
tvöfalda lífi allan veturinn. Annars vegar heiðarlegur menntaskólakennari
og fjölskyldufaðir, hins vegar ósvífinn reiðhjólaþjófur og lygari. Um
kvöldið kom yfir mig í fyrsta skipti í mörg ár tilfinningin um að ég væri
að verða nýr og betri maður. Mér fannst ég hafa lært af þessum atburðum,
vaxið og þroskast.En svo nú í dag líður mér bölvanlega aftur og allt er
hrunið. Það var verið að hringja frá lögreglunni til að tilkynna mér að
fundist hefði hjól sem passaði í smáatriðum við lýsinguna sem ég hefði
gefið á ,,mínu". Ég var beðinn um að koma og kíkja á það. Ég reyndi að
 verjast og kvaðst ekki eiga heimangengt. En þeir sögðu þá, að það væri
ekkert mál að skutla því til mín og þeir eru á leiðinni núna. Og ég bara
veit ekkert hvað ég á að gera, ég get varla hugsað mér að fá Eigandann
aftur inn í líf mitt.
