En strax þegar ég var búinn að líta lauslega yfir yrkingar Gunnars varð mér ljóst, að ef eitthvað var hægt að gera til að sverta og vanhelga minningu míns kæra vinar, þá var það einmitt það að koma á framfæri þessum ömurlegu hugarfóstrum hans. Ýmist var hér um að ræða gjörsamlega mislukkaðar og rangt kveðnar hagyrðingavísur, marflöt spakmæli og hundavéfréttir eða ,,heimspekilegar" hugleiðingar og lífsvisku á Norman Vincent Peale-plani. Ég fann að ég stóð hér frammi fyrir merku fyrirbæri sem ég hafði stundum veitt athygli áður: Menn sem skara fram úr á einu sviði og hafa þar alla þræði í hendi sér, geta um leið verið svo fullkomlega dómgreindarlausir á einhverju öðru sviði, að manni dettur helst persónuklofning í hug. Þannig hafði Gunnar heitinn, þessi mikli raunvísindagarpur og verkfræðiséní, staðið í þeirri meiningu að flatneskjan sem hann hafði verið að krota hjá sér á síðkvöldum væri miklar og ódauðlegar bókmenntir sem ekki mættu glatast. Aldrei hafði hann þó mér vitanlega reynt að fá neitt af þessu birt í blöðum eða tímaritum, en skýringuna á því fann ég reyndar fljótlega í einni af ,,ljóðadagbókum" hans. Þar kom fram að honum þótti kveðskapurinn of merkilegur til að hann mætti saurgast á svo óverðugum vettvangi! Í vandræðum mínum ákvað ég að tala betur við Rósu og reyna varlega og kurteislega að fá hana til að slá þessum fyrirætlunum á frest. En ég fann fljótt þegar ég ræddi við hana næst, að þetta var henni ákaflega mikið hjartans mál, henni fannst eins og hún væri að bregðast Gunnari ef hún yndi ekki bráðan bug að útgáfu ljóðanna. En í framhjáhlaupi kom líka annað í ljós, sem varð til þess að ég fékk ágæta hugmynd, að mér fannst, og taldi mig geta leyst vandamálið mjög sómasamlega. Það kom á daginn að Rósa hafði sjálf ekki lesið neitt af þessum ljóðum Gunnars. Hún bar því við eins og fólk gerir svo oft, að hún ,,hefði ekki neitt vit á þessu" en hefði leitað beint til mín, bæði vegna þess að ég hafði boðist til að gera eitthvað, en ekki síður vegna þess að ég væri ljóðskáld sjálfur og því vel inni í öllum slíkum málum. Nú lofaði ég því endanlega að sjá um þetta mál, en útgáfuna ætlaði hún sjálf að kosta, enda efnin nóg í búi athafnamannsins. En hugmyndin snjalla var þessi: Ég ætlaði ósköp einfaldlega að brenna yrkingar Gunnars eins og þær komu fyrir, en taka svo saman í snyrtilegt kver ýmislegt frá sjálfum mér og gefa út undir hans nafni. Ég átti í fórum mínum nóg af frambærilegum ljóðum sem ég hafði engum sýnt. Ýmist voru það ljóð sem ég af einhverjum ástæðum hafði lagt til hliðar þegar ég hafði verið að velja úr skúffunni í bækurnar mínar tíu á langri leið, eða þá ljóð sem ég hafði ort á seinni árum, eftir að ég hætti að nenna að gefa út bækur fyrir þessa tvöhundruð lesendur sem kaupa allar ljóðabækur sem koma út á Íslandi, mínar meðtaldar, en einhvern veginn hefur mér aldrei tekist að nema land utan þessa hóps. Með þessu móti áttu allir að geta vel við unað: Minning Gunnars kæmist hjá því að skaðast alvarlega, Rósa fengi að uppfylla hinstu ósk hans og ég gæti tekið til í skrifborðsskúffunum mínum. Ég fór beint niður í þvottahús og kveikti í kompum Gunnars og spúlaði svo gólfið vel á eftir. Yfirleitt hef ég haft orð á mér fyrir að vera haldinn minjalosta og ég veit fátt óhuggulegra en bókabál, en að þessu sinni voru engar vöflur á mér, enda var ég viss um að ég væri að vinna þarft verk. Ég eyddi helginni í að útbúa þokkalega fimmtíu ljóða bók, gaf henni eftir nokkra umhugsun nafnið Ókvæða við og kom henni svo í prentun strax á mánudagsmorgni. Ég lét til öryggis hvergi koma fram að ég hefði haft neitt með bókina að gera, en útbjó örlítinn eftirmála eftir Rósu þar sem meðal annars kom fram, að höfundur hefði aldrei hugsað sér að gefa út þessi ljóð og hefði beðið um að þau yrðu brennd, en hún hefði talið að þau ættu erindi til lesenda og því ákveðið að gefa þau út eftir nokkurt sálarstríð. 
