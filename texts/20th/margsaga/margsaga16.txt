Framganga Skúla í þessu leiðindamáli var einstaklega drengileg. Þarna hafði hann sem reyndur og virtur höfundur og maður tekið upp hanskann fyrir unga og vanþroskaða framhleypu og bjargað mér úr ákaflega álappalegri aðstöðu sem ég hafði komið sjálfum mér í með því að gera, að því er virtist, lítið úr honum frammi fyrir stórmenni. Og þær málsbætur mínar að það hefði ég þó aldrei ætlað mér gat enginn vitað á þeirri stundu og þeim stað. Þar með gat ég tekið gleði mína aftur og leið svo af þetta boð. En í anddyrinu á útleið kemur svo Skúli W. Skíðdal til mín þar sem ég sit og letra nafn mitt í gestabók. Hann kveður mig með virktum, segjandi sem svo: --Þú ættir að líta við hjá mér einhver tíma, Sæmundur Örn, og spjalla. Við gætum kannski farið eitthvað út í Aðra sálma. Ég þóttist aldeilis hafa himin höndum tekið, enda kom á daginn að þetta varð upphafið að miklum og góðum kynnum. Það var ekki löngu síðar að ég gerði mér erindi heim til Skúla. Hann bjó þá, eins og reyndar öll síðustu ár sín, í turni gömlu slökkvistöðvarinnar í Reykjavík, milli Tjarnargötu og Suðurgötu. Það sýnir auðvitað best óumdeilda stöðu hans í íslenskum bókmenntum að hann skyldi veljast til ævilangrar dvalar á þessum stað fyrstur allra höfunda eftir að borgarstjórn Reykjavíkur ákvað að varðveita turninn, lét klæða hann með fílabeini og gera að heiðursbústað borgarinnar fyrir rithöfunda. Í þessari fyrstu heimsókn minni sátum við og drukkum te í góðu veðri á svölunum efst á turninum. (Þar sem ég sit nú reyndar einnig sjálfur á skrifandi stund). Ég man að Skúli leit yfir borgina og sagði: --Hér stend ég minn vörð. Fundir okkar áttu eftir að verða margir. Segja má að ég hafi ungur maður sest þarna við fótskör meistarans. Það var unaðslegt að hlusta á frásagnir hans úr löngu menningarlífi. Og þegar traust hans á mér fór vaxandi byrjaði hann að segja mér undan og ofan af sínu eigin starfi. Mér fór að finnast sem hann skynjaði í mér þann sem varðveitt gæti verk hans. Og auðvitað hlaut svo að fara að lokum, að ég gat leitt talið varlega og eðlilega að margumræddu sérkenni á ferli hans, þeirri staðreynd að ekkert ,,lá eftir hann" í hinni hefðbundnu merkingu þeirra orða. Ég setti vangaveltur mínar fram einhvern veginn þannig að ég velti því upp sem hugdettu hvernig á því gæti staðið að hinn fullkomni höfundur stigi ekki lokaskrefið. Hann væri vel máli farinn, mikið skáld, frjór í hugsun, sívakandi, vel að sér, víðsýnn, gáfaður, virtur og dáður, mikils metinn af öllum. Það vantaði eiginlega ekki neitt, nema þá ef til vill svo sem eins og stafkrók og stafkrók á slæðingi. Hvernig stæði á þessu? Skúli hugsaði sig lengi um. Ég var næstum farinn að halda að ég hefði sært hann svo ég stamaði: --Annars er þetta auðvitað algjört smáatriði... Þá loks tók hann til máls: --Nei, nei, það er sko alls ekkert smáatriði. Eiginlega er það nú regla hjá mér að sýna aldrei neinum inn á verkstæðið. Það er alkemistinn í mér sjáðu til. En ég hlýt að gera undantekningu með þig. Kannski ert þú minn eini raunverulegi kollega. (Ég sver að þetta voru hans orð. S.Ö.). Jú jú, þú hefur tekið eftir þessu. Málið er einfaldlega það að ég fer ekki hefðbundnar leiðir að þessu leyti. Þarna liggur minn frumleiki. Þetta er mitt fiff. Þarna á ég mér jússu sem aðrir hvorki geta né vilja kássast upp á. Sumir eru alltaf að fitla við formið, aðrir við skoðanir og boðun, lýrik, tón eða eitthvað enn annað til að fá útrás fyrir þann frumleika sem í þeim býr. Og allt í lagi með það. En ég hef valið mér þessa leið. Enginn annar höfundur hefur þorað að velja sér þetta birtingarform. Því miður, liggur mér við að segja, en ef ég á að vera hreinskilinn þá hugsa ég líka innst inni: Sem betur fer. Ég hef áreiðanlega notið þess að vissu leyti að ég er einn á þessu plani. Og önnur plön komu aldrei til greina. Ég er ansi hræddur um að án þessarar minnar leiðar hefðu verk mín orðið ansi miklu meðalmennskumarki brennd. 
