Blóðsugurnar Kýrnar voru komnar upp á veginn og farnar að drattast heim á leið. Við höfðum þurft að vaða eftir þeim lengst út í tjörn þar sem þær stóðu og rifu áfergjulega í sig ferginið. Ég hafði dokað við eftir Tiglu, eins og venjulega hafði hún vaðið lengra en aðrar, taldi sig ekki eiga með þeim samleið og var ekkert nema þrjóskan. Loks hafði hún þó áttað sig á því að hinar voru allar farnar upp úr. Þá tók hún á sig rögg, lét kræsingarnar lönd og leið, göslaði umlandi af stað eins og flóðhestur með stefnu á veginn. Ég varð einn eftir úti í vatninu, veðrið var svo gott að ég gleymdi mér og skipti um plan. Ég var sjóræningi að vaða í land á ókunnri suðurhafseyju eftir skipbrot. Ég fór að rýna í vatnið og leðjuna á botninum. Ef ég rækist nú á fjársjóð. Ég fór að gera mér í hugarlund tilfinninguna sem gripi þann sem allt í einu sæi glitta í eitthvað verðmætt ofan í vatninu. Gullhring á botninum. Blikandi rýting með útskornu fílabeinsskafti. Ég tók af mér hauskúpuhringinn sem pabbi hafði keypt í Ameríku. Hann var úr ekta nýsilfri, með tvo rauðglóandi eðalsteina í augntóttunum. Eitt það besta við hringinn var að hann var stillanlegur, sem var mikið hagræði upp á framtíðina. Þó gat það verið óþægilegt, til dæmis ef maður þurfti að heilsa mönnum eins og Guðmundi Þorsteinssyni frá Lundi. Hann var einn af þeim sem heilsa svo fast. Einu sinni hafði hann heilsað mér og beyglað hringinn og klemmt svo svakalega að það lá við að ég missti fingur. Ég skoðaði hringinn vandlega, við horfðumst í augu. Sem grámyglur tvær. Steinarnir í tóttunum skutu gneistum í sólbreyskjunni, tennurnar voru beraðar í eilífu glotti og hakan hvíldi makindalega á krosslögðum leggjum. Ég lagði hringinn varlega í leðjuna og ætlaði svo að vera maður sem kæmi gangandi og sæi skyndilega svona gersemi þar sem hann átti ekki von á neinu. Ég pírði augun og kúpan glotti til mín neðan frá botninum. Ég steig eitt skref áfram, en um leið þyrlaðist upp leðja sem gruggaði vatnið, og ég missti sjónar á hringnum. Skelfingu lostinn fálmaði ég í kófið á þeim stað þar sem ég hélt að ég hefði látið hann frá mér. Ég greip í tómt, þar var ekkert nema leðja. Ég leitaði betur í kring, en fann ekki neitt og gruggaði vatnið meira og meira. Loks sannfærðist ég um að þetta hefði ekki verið rétti staðurinn og fór að grufla og gramsa vítt og breitt um botninn, en allt kom fyrir ekki. Á endanum var ég búinn að missa allar áttir. Fullur örvæntingar ákvað ég að bíða nokkra stund til að sjá hvort gruggið settist ekki, en það tók óratíma og alltaf þegar eitthvað var að byrja að rofa til var ég strax farinn að gramsa á ný og skemma skyggnið. Smám saman gerði ég mér grein fyrir því að hringurinn væri mér að fullu glataður. Eftir langa mæðu lagði ég af stað upp á veginn með slíka sorg í hjarta að mér fannst það mundi bresta. Ég sagði fólkinu að hringurinn hefði dottið af mér: --Hann var stillanlegur og hefur einhvern veginn víkkað út sjálfur smátt og smátt, og svo rann hann bara allt í einu fram af puttanum... Um nóttina vaknaði ég viðþolslaus af kláða í fótunum. Leggirnir voru allir útsteyptir í rauðum bólum: Blóðsugurnar í tjörninni höfðu haldið veislu meðan ég var að leita.  Pískó --Tíu, níu, átta, sjö, sex, fimm, fjórir, þrír, tveir, einn, núll... Sínalkóauglýsingin var byrjuð þegar við gengum loks í rökkvaðan salinn. Á tjaldinu var eldflaugin að hefja sig til flugs, reykjarmökkur þyrlaðist um fætur hennar. Súgurinn kom á móti okkur í dyrunum og fyllti vitin þessari gamalkunnu, þægilegu Háskólabíóslykt. Svampdúkurinn mjúki tók við iljum okkar. Vinalegt skrjáf í poppkorni fyllti salinn eins og samstilltur kór væri að hvísla í sífellu: Velkomnir, velkomnir... Þetta var eins og að ganga inn í hálfrokkið og notalegt hænsnahús með þéttsetin prikin, korr og hjúfur. Við fundum okkur sæti, bjarminn frá sætaljósunum vísaði hæversklega veginn. Auglýsingin hélt áfram:--Stöðugt lengra sækir maðurinn út í geiminn. Á hátind hressandi svölunar hefur ávaxtadrykkurinn Sinalco náð.
