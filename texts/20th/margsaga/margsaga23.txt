En einmitt með því að víkja að þessu var hann orðinn eins og blindur maður sem fálmar um stórt skiptiborð og ýtir strax óvart á eina rétta takkann. Spes Bjarnadóttir hafði nefnilega þá grundvallarstefnu í lífinu að fólk ætti ævinlega að gera það sem það langaði til. Og síst af öllu ætti fólk að neita sér um að láta drauma sína rætast vegna ótta við að öðrum kynnu að þykja þeir einkennilegir. Ef aðstoðarbankastjóra Hagbankans dreymir um að læra á blokkflautu þá á hann um fram allt að fara og læra á blokkflautu. Hún benti Finni þess vegna strax á að fullorðnir ættu fullan rétt til náms í tónskólum landsins. Þegar Finnur Jónsson kom heim til sín um kvöldið, var hann með glænýja blokkflautu í skjalatösku sinni og búinn að láta innrita sig sem fullgildan nemanda á blokkflautu í Tónskólanum undir handleiðslu Spesar Bjarnadóttur. Auk þess hafði hann samið við kennarann um aukatíma heima hjá henni fjórum sinnum í viku til að vinna upp það sem hann hafði misst framan af skólaárinu. Finnur hellti sér út í flautunámið og tók strax stórstígum framförum í öllu sem laut að teóríu hljóðfærisins, en hann spilaði auðvitað hörmulega. Þungu fargi var létt af heimilislífinu eftir að Fönn Dögg var hætt að spila, og ekki íþyngdu æfingar Finns heimilinu þegar frá leið. Til að forðast háðsglósur konu sinnar og dóttur tók hann nefnilega upp þann sið að aka út á Seltjarnarnes og æfa sig þar í bílnum. Í Japan hafði hann komist yfir sérstaka æfingaflautu úr glæru vinylplasti, svo þeir fáu vegfarendur sem voru á vappi um nesið voru öldungis grunlausir um flautuleikinn og héldu bara að aðstoðarbankastjórinn væri farinn að stunda innhverfa íhugun, en það þótti talsvert fínt. Margir furðuðu sig á því eftir á að Rósa skyldi láta þetta uppátæki óátalið, því auðvitað gat svona nokkuð ekki talist eðlilegt. En staðreyndin var sú, að hún lét það gott heita af því að það hvarflaði ekki að henni eitt augnablik að Finnur væri í raun og veru að læra á flautu hjá Spes, heldur væri þetta svona óvenjulega klaufalegt og gagnsætt yfirskin fyrir ósköp venjulegt framhjáhald og hafði hún reyndar lúmskt gaman af. En eitthvert slíkt fyrirkomulag kom sér einmitt mjög vel fyrir Rósu um þær mundir, ýmsir byrjunarörðugleikar höfðu komið í ljós í sambandi við rekstur nýja gámakranans í Sundahöfn, og hún þurfti á allri sinni orku að halda til að geta einbeitt sér að þeim brýnu verkefnum. Spesar þáttur var líka mjög umdeildur. Margir héldu því til dæmis fram að hún hefði vísvitandi leitt Finn í glötun, sjálfri sér til skemmtunar, en svo var alls ekki. Hún gerði sér ekki nokkra grein fyrir því að Finnur væri ástfanginn af henni, en hélt í fullri alvöru að flautuleikurinn væri einlæg aðferð hans til að liðka persónuleika sinn og brjótast úr viðjum vanans og fjötrum embættismennskunnar. Og hún vildi gjarna hjálpa honum til þess að finna sjálfan sig. Hún hafði einmitt áhuga á músíkterapíu og ætlaði jafnvel í framhaldsnám í einhverri slíkri grein. En þó áhugi Finns virtist einlægur stafaði það auðvitað einungis af því að honum virtist sem leiðin að hjarta Spesar lægi í gegnum flautuna. Nokkrum sinnum þegar hann varð mjög hjartanlegur í aukatímunum heima hjá henni hafði hún gefið í skyn að hún gæti alveg hugsað sér að sofa hjá honum stundum, enda ekkert skrítið við það, hún var ekki á föstu þá og Finnur var ákaflega geðslegur maður og viðkunnanlegur og alls ekki leiðinlegur. Ef Benedikt Gröndal hefði hitt hann hefði hann sagt um hann í Dægradvöl að hann hefði verið ákaflega nettur maður. En Finnur var af annarri kynslóð en hún, og skildi alls ekki hvað hún var að tala um. Spes skildi þau viðbrögð aftur á móti sem svo að hann hefði engan slíkan áhuga á henni persónulega, heldur væri það flautan og aftur flautan, og það fannst henni reyndar ákaflega virðingarvert og reyndi þess vegna enn frekar að hvetja hann og taka nám hans alvarlega. Þá fannst honum aftur að hann yrði að leggja enn harðar að sér og sýna hversu þroskaður hann væri að verða. 
