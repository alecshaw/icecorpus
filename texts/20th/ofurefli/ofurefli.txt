III. 
Andvökunótt. 
Þeir Þórður og Steingrímur fylgdu prestefni heim. Hann var enn fámáll. Þeir sveigðu talið að Þorbirni, létu þess getið, að hann hefði ekki verið kominn hingað, þegar prestefni hefði verið hér í skóla, að hann réði miklu í bænum, ræki mikla verzlun og mikla útgerð, væri í stjórn flestra hlutafélaga í bænum og væri víst orðinn auðugur maður. Þorvaldi skildist svo, sem þá hálflangaði til þess að fá eitthvað að heyra um það, hvernig honum litist á Þorbjörn. En Þorvaldur var með öllu ófús á allar samræður um það og annað. Fann, að hann var sljór, og að hann gat ekki áttað sig að fullu á neinu, né komið skipulagi á hugsanir sínar. 
Húsfreyja tók á móti honum í forstofunni, bað hann vera velkominn og vísaði honum inn í herbergin, sem honum höfðu verið útveguð. Hann sá að eins, að hún var há kona og digur. Hann hafði ekki rænu á að svipast neitt um í stofunni sinni, fór tafarlaust inn í svefnherbergi sitt og fór að hátta. 
Honum fanst rúmið byltast á ýmsar hliðar, eins og rekkjan í Láru. Og hann heyrði sjávarskvamp rétt við rúmið, eins og á Láru. Honum fanst sjóveikiþrýstingin vera að koma fyrir bringspalirnar, eins og á Láru. En bráðlega varð gnauð sjávarins að ræðu — langri ræðu um barnatrú og biblíu. Þorbjörn var að tala og þurkaði skeggið á sér með pentudúknum í sifellu. Og Finnur veifaði hnífnum fram undan sér, og allir urðu hræddir. Og Þorbjörn seildist eftir hnífnum og tók hann af Finni. Og Þorbjörn seildist með hnífinn í hendinni út yfir borðið. Og handleggurinn varð æ lengri og lengri. Og Jón Sigurðsson sat við hinn borðendann andspænis Þorbirni. Og Þorbjörn náði til hans með hnífnum. 
Og handleggurinn varð enn lengri, og hnífurinn fór gegnum Jón Sigurðsson. Og handleggurinn fór það líka. Og sjálfur stóð Þorvaldur í dyrunum milli herbergjanna. Og handleggurinn varð lengri, ætlaði að fara með hnífinn gegnum hann. En hann fekk vikið sér til hliðar. 
Og ræðunni var lokið. Þorbjörn var farinn að eta standandi. Hann át kjötið og beinin með. Heila nautshryggi át hann og bruddi hryggjarliðina. Og menn komu dansandi í loftinu að munninum á honum, litlir menn, hjólfættir menn, hungraðir menn. Hann vissi, að það voru ekki líkamir, heldur sálir mannanna. Og allir fóru þeir upp í Þorbjörn og ofan í hann. Brakið heyrðist og marrið í beinunum. Alt malaðist ofan í hann, eins og korn ofan í kvörn. 
Og handleggurinn með hnífnum varð enn lengri. Hann stefndi á Kristmyndina á altaristöflunni. Þá kom dansmærin út úr umgjörðinni og brá á dansleik kringum Krist. Og andlitið a Sigurlaugu var komið á dansmeyna. Og hún dansaði og dansaði. Og Kristur brosti við henni ástúðlega. En hún dansaði burt frá honumm, út um vegginn, út í geiminn, eitthvað langt, langt burt. Og Þorbjörn og langi handleggurinn og hnífurinn dönsuðu á eftir henni, langt, langt burt. Og Finnur fór á eftir Þorbirni, dansaði líka, langt, langt burt. Og Jón Sigurðsson dansaði á eftir Finni, með stórt gat í gegnum sig, langt, langt burt. Og Þorvaldur fór sjálfur að dansa 
Hann vaknaði. Hann heyrði kirkjuklukkuna slá 3. Hann reyndi að sofna aftur. 
En hann gat það ekki. 
Hvaða erindi átti hann hingað ? Boða guðsríki. Boða sjálfsafneitun. Boða andlegt líf. Boða líf í guði. Boða kærleika. Og þeir Þorbjörn og Hrólfur hrip höfðu kallað hann til þess ! 
— Nei, nú vil eg sofa. 
Hann gat ekki sofið. 
Þessi mentunarsnauði, ósiðaði harðstjóragaur, þessi kirkjugripaþjófur, þetta átvagi; þessi vínsvelgur, þessi barnatrúarribbaldi hafði skipað hann til þess að reka erindi Krists í höfuðstaðnum. Hann hafði stýrt viðtökunum. Hann var af leikmönnum æðstur fulltrúi andlegs lífs, bænarlífs, kærleikslífs í dómkirkjusöfnuði höfuðstaðarins ! Var lífið þá ekkert annað en skrípamynd af lífi ? 
— Nei . . . nú vil eg sofa. 
Hann gat ekki sofið. 
Var hann ekki hingað kominn til þess að koma mönnum í skilning um hann, sem sagði: Dæmið ekki? Og nú var hann farinn að dæma honum alveg óþektan mann. Byrjaður á því fyrstu nóttina. Hvað vissi hann, nema undir þessari hrufóttu, skorpnu húð væri einhver tegund af sálargöfgi, sem hann hafði enga hugmynd um? 
En þá varð í raun og veru ekki nokkur kostur á að gera sér neina hugmynd um mennina. Þetta stóð í sambandi við máttinn til þess að hafna og velja. Gott og ilt varð að einum hrærigraut í þessu lífi. 
Nei, nei. Hann hefir sagt: Dæmið ekki. Það er sjálfsagt rétt haft eftir honum. Það er í órjúfanlegu sambandi við svo margt annað. Og enginn hefir dregið glöggari línur en hann. 
— Eg ætla að hugsa um það betur á morgun. 
Nú vil eg sofa. 
Hann bjó til krók á koddann með öðrum handleggnum og stakk andlitinu inn í krókinn. 
En hann gat ekki sofið. 
Varð honum ekki alt ofurefli, sem hann hafði tekist á hendur? Gat hann búizt við nokkuru bergmáli í þessum söfnuði? Var honum ekki ofurefli að haga sér sjálfur eftir sínum eigin hugsjónum ? Og ef hann gat það, varð hann þá ekki utanveltu í þessu mannfélagi, áhrifalaus, aumkunarverður og skoplegur hérvillingur í augum mannanna? 
— Hvað gerir það til ? Guð er sá, sem ávöxtinn gefur. 
Nú vil eg sofa. 
En hann gat ekki sofið. 
Hvernig stóð á því, að hann var með miklu meiri heilabrot en aðrir, sem hann hafði kynst? Þeir gátu farið í prestembættið, eins og í nýjan yfirfrakka? Þeir gátu orðið stjórnmálamenn, aflað sér logandi sannfæringar um einu réttu leiðina í öllum málum, eins og þeir kveiktu á eldspýtu. Hvernig stóð á því, að hann var alt af að efast um eitthvað, sem aðrir menn taka gilt? 
— Ekki þetta! Nú vil eg sofa. 
En hann gat ekki sofið. 
Hann fór að hugsa um efann, sinn eigin efa. Hugur hans hvarf aftur í tímann, þegar guðfræðin hafði ætlað að verða trú hans ofurefli — þegar honum hafði orðið það ljóst, að allur þorri þess, sem hann var að læra, var ekkert annað en heilaspuni, afar óf ullkomnar tilraunir manna til þess að gera sér grein fyrir ráðgátum tilverunnar, tilraunir, sem óvitrir og drotnunargjarnir menn höfðu sett í hásæti sannleikans og gert að harðstjórum heilvita mannsandans. Og alt hafði verið að hrynja. Grundvöllurinn hafði verið að ýtast undan honum. Öldur trúleysisins höfðu flætt yfir skerið, sem hann stóð á. Og umhverfis var ekkert annað en djúpið, dökt og geigvænlegt. 
Hugurinn rendi sér eins og fálki fram hjá endurminningunum um það, er Þorvaldur hafði fengið áreiðanlega vitneskju þess á Englandi og í Vesturheimi, að svipaðar dásemdir væru enn að gerast í heiminum eins og ýmsar þeirra trúarfrásagna, er hann hafði véfengt. Aftur hafði fjarað út af skerinu. En á hugarfarinu hafði engin breyting orðið. Hin nýja vitneskja hafði enn ekki samþýðst huganum. Hún var ekki annað en þekking, sem lá í köglum. Jók enn ekki gróður andans. 
Þangað til einn dag í Lundúnum. Þar staðnæmdist hugurinn í dálítilli stofu í einu úthverfi borgarinnar. Þar hafði gerst dýrlegasta dásemdin í lífi hans, Hann hafðist þar við tveggja mánaða tíma. Þennan dag sat hann við gluggann og var að lesa frásagnir frá Sálarrannsóknarfélaginu brezka. En honum veitti örðugt að festa hugann við það, sem hann var að lesa. Næðingur var úti og misvinda. Þorvaldur leit út um gluggann. Vindurinn tók upp blaðsnifsi á götunni, þeytti því upp á þrep fyrir utan gluggann, tók það þaðan aftur og bar það á burt. Þorvaldur fór að hugsar um, að nú sæi hann það aldrei framar. Gaman væri að vita, hvað af því yrði á endanum. Og samt gerði ekkert til um bréfsnifsið. Hann langaði ekki til þess að vita það. Hann langaði til þess að vita, hvað yrði um sjálfan sig og allar lifandi verur í öllum alheiminum. Hann hló að sjálfum sér í huganum. Minna mátti nú ekki gagn gera! Veröld við veröld. Alt af nýjar veraldamiljónir — óendanlegar miljónir, líkamlegar og andlegar. Hugann sundlaði. Hann, sem ekkert vissi, vildi vita um þetta alt! 
Hann fór að hugsa um systkin sín, sem öll höfðu dáið í æsku. Hvað var orðið um þau? Og um foreldra sína, sem hann hafði ekki séð, en átti svo mikið að þakka. Þau höfðu skilið honum eftir svo mikil efni, að hann gat mentast og litast um í veröldinni. Hvað var orðið um þau? Allir, sem til þektu, höfðu sagt honum, að móðir hans hefði verið yndisleg kona. Fögur eins og bjartur vormorgunn á æskuárum. Stilt og þolinmóð í andstreyminu. Ávalt full ástúðar og kærleika. Hvað var orðið um hana? Hugurinn varð gljúpur sem barnshugur. 
Þá kom lítill drengur, sex ára gamall, þaðan úr húsinu inn til hans og settist á hnéð á honum. Þorvaldur hafði séð hann áður, og haldið að hann væri sonur hjónanna. Þorvaldur strauk um kollinn á drengnum, og spurði hann, hvort honum þætti ekki vænt um pabba sinn. 
— Pabbi er dáinn, sagði drengurinn. En guð ætlar að vera pabbi minn. 
Þorvaldur þagði, og horfði á dúnmjúka kinnina á drengnum. 
— Mamma er líka dáin, bætti drengurinn þá við. Og guð ætlar líka að vera mamma mín. 
— Hver hefir sagt þér þetta? spurði Þorvaldur. 
— Hún móðursystir min, sagði drengurinn. 
Og hann hljóp glaður og öruggur ofan af hnénu á Þorvaldi, út úr herberginu og inn til móðursystur sinnar. 
Þorvaldur sat eftir. 
Þá rann upp yfir hann úrslitastund æfinnar. Hann ásetti sér ekkert. Viljinn gerði ekkert vart við sig. Hann vissi að eins, að frá þeirri stund ætlaði hann að vera guðs megin, sannleikans megin, réttlætisins megin, kærleikans megin alla sína æfi. Hann vissi, að þá götu ætlaði hann að halda, þó að hún yrði via dolorosa. Hann vissi, að guð var með honum nú, með einhverjum sérstaklegum hætti. Hann vissi, að guð hafði alt af verið með honum, hafði ávalt verið faðir hans og móðir hans. Og heitur straumur kom einhverstaðar innan úr instu og dularfylstu fylgsnum vitundarlífsins og fylti sál hans og líkama óumræðilegum fögnuði, sem hann hafði aldrei fundið áður. 
Hann vissi, að hann gat aldrei orðið trúaður maður með alveg sama hætti og hann hafði verið í æsku. Hann vissi, að hann var orðinn frjáls maður. Hann vissi, að sál hans fór aldrei aftur í þær flíkur, sem rifnað höfðu utan af henni. Hann vissi, að hann gat aldrei tekið neitt trúanlegt fyrir þá sök eina, að aðrir höfðu kent það. Hann vissi, að andi hans gat aldrei framar lotið neinum manni. En hann vissi, að hann gat lotið guði. 
Svefnlöngunin var alveg horfin, hjöðnuð í þessari sól. Lundin var aftur orðin létt. Ofurlítið af sams konar hitastraum var komið inn í hugann, eins og þar hafði komið þennan dýrlega dag í Lundúnum. 
Og hann lét hugann líða í loftinu og leika sér uppi yfir ókönnuðum höfum tilverunnar, fagnandi út af því, að alt fengi hann að kanna einhvern tíma. Og stundum tók hann spretti inn að hólnum og annnesjum endurminninganna. 
Ein kom upp úr hafinu, eins og hálfskringilegt, hálfgeigvænlegt eyjarfjall. Atvik frá barnæsku hans, sem legið hafði í gleymsku um mörg, mörg ár. 
Hann var að leika sér með fóstursystkinum sínum um vetur frammi í bæjardyrum. Lekið hafði um bæjardyraþakið og hér og þar voru frostkúlur á gólfinu. Börnin náðu kúlunum upp og köstuðu þeim í hurðina, svo að glamraði í. Öskubylur var úti og illviðrið söng á þakinu. Alt í einu fann Þorvaldur til óviðráðanlegrar löngunar til þess að líta út — bara sjá snjóinn. En hann var svo stuttur, að hann náði ekki upp í hurðarklinkuna. — Lyftu undir mig, Steini! — Steini lyfti honum upp. Og upp fór klinkan og inn kom hurðin. Börnin hlupu að þröskuldinum, ruddust fast um, ýttu hvort öðru frá, eins og þau hefðu aldrei séð snjó fyr. Þau hnoðuðu sér snjóknetti og köstuðu út í bylinn. 
— En hvað það er gaman! sagði lítil telpa. 
— Meira gaman væri að fara út, sagði Þorvaldur. 
— Út! Ertu vitlaus? sagði telpan. 
— Nei, stelpur geta það ekki, sagði Þorvaldur. . . . En karlmenn fara út í byl. 
— Ja-há, karlmenn fara út í byl, sögðu strákarnir. 
— Eigum við ekki að renna okkur á skíðum ofan öskuhauginn? sagði Þorvaldur. 
— Ne-ei, við megum það víst ekki . . . það er svo vont veðrið, sögðu hinir. Og þeir gægðust út, miklu deigari en áður. 
— Karlmenn fara út í byl, sagði Þorvaldur. Eg ætla að fara það. Bíðið þið hérna, krakkar. 
Hann gerði sig svo digran í málrómnum, sem hann gat, þreif eitt af skíðum þeim, sem risu upp við vegginn í bæjardyrunum, bograðist upp á háan bæjarþröskuldinn og draslaði skíðinu á eftir sér út í skaflinn. 
Þar stakst hann á hausinn. En hann brölti á fætur. Hann átti undanhald fram á hlaðvarpabrúnina. Þar tók við þverhnýpt brekka. Í hana hafði verið borin aska öld eftir öld. 
Þorvaldur settist á skíðið og hélt sér í ristarhólkinn. Og fram af brekkunni fór hann í flugsendingu. 
Hann lá þar og veltist í skaflinum fyrir neðan brekkuna. En á fæturna komst hann, snöggvast. Hvað sem hann ætlaði að flytja sig til, valt hann út af . Hann hafði ekkert hugsað um heimferðina. Ofsinn var á móti honum, ofan öskuhauginn. Hann gat ekki einu sinni staðið kyrr móti veðrinu. Því síður komist nokkuð áfram í snjónum. 
Nú var hugrekkið bilað. Hann grét hátt, öskraði af öllum lífs og sálar mætti. 
Og lengi þurfti hann ekki að öskra. Fóstri hans hafði verið inni í bæ. Börnin sögðu honum til, hvert Valdi hefði farið. Og eftir nokkur andartök var Valdi kominn í fang hans, og mjög skömmu síðar inn í rúm. 
Hann hélt hann yrði flengdur. Fyrir því mundi hann svo vel eftir þessu atviki. Hann var ekki einu sinni sneyptur neitt. Fóstri hans sagði ekkert við hann annað en þetta: 
— Ofurhugi ertu, drengur minn. En íslenzkur öskubylur er þér áreiðanlega ofurefli. 
Já, átti hann ekki í vændum byl, sem búast mátti við, að yrði honum ofurefli; ef hann ætlaði ekki að svíkja Bína köllun? 
— Og hvað ætli þá geri til um ofureflið? sagði hann við sjálfan sig. . . . Ekki lifandi vitund! 
Og hann stökk fram úr rúminu og fór að klæða sig, glaður og hugrakkur. 
Hann fann, að hann var enn sami ofurhuginn, og lagði út í bylinn, ef því var að skifta. Og kæmist hann ekki sjálfur upp öskuhauginn, þá átti hann ekki að eins fóstra, heldur og föður, sem tók hann í fang sér. 

IV. 
Vígsludagurinn. 
Næsta sunnudag eftir var veðrið yndislegt. Froststirðningur, forin orðin að engu, og mönnum fanst Reykjavík vera orðin nýr og betri bær. Veðrið var kyrt, en ýmist dró samt fyrir sól eða frá, og út um nesin lágu dökkir skuggar í sólbjörtum haustfölvanum. Snæfellsjökull var í glampandi geislabaði. Hin fjöllin með öllum hugsanlegum bláma. En Esjan og Hengillinn voru farin að hærast. 
Þorvaldur gekk vestur fyrir bæinn. Margvíslega fegurð hafði hann séð. En hvergi var jafnyndislegt og hér heima. Þegar hann hafði lagt af stað úr Reykjavík síðast, hafði hann naumast vitað af því, að þar væri neitt fallegt. Hvar hafði hann haft augun? 
Já, mikil var breytingin. Og mest á honum sjálfum. . . . Og nú átti að vígja hann í dag. 
Hann fór að hugsa um þúsundir sálna, sem hann átti að gæta. Hann þekti enga þeirra. Og engin þeirra þekti hann. Margir voru sjálfsagt mótsnúnir honum, prestefni Þorbjarnar. Enn fleiri voru sjálfsagt mótsnúnir lífsskoðun hans. 
Og var ekki nægur vandi að gæta sinnar eigin sálar? Var bætandi við það þúsundum sálna? 
Hann hitti Steingrím fyrir vestan bæinn. Hann var líka að hressa sig í góðviðrinu. Þeir urðu samferða, og fóru fram hjá Landakoti. 
Þar var sungið hátt og snjalt í kirkjunni. 
— Óskemtilegt væri það; ef kaþólskan færi að læsa sig út hér á landi, sagði Steingrímur. 
— Ja-á . . . yður finst það? Steingrímur leit á hann alvarlegum spurnaraugum. 
— Finst yður ekki? 
— Ju-ú. Kaþólska kirkjan misskilur líklega fleira en margar aðrar kirkjudeildir. En þrátt fyrir það kann hún að eiga djúpsettari skilning en margir aðrir á sumum hliðum sannleikans. Og miklu kærleiksljósi hefir hún veitt inn í sálir margra manna. 
— Það gera nú vist aðrar kirkjudeildir ekki síður. Finst yður viðkunnanlegt eða bera vitni um framför þjóðarinnar, ef við færum að fá helgra manna dýrkun aftur hér á landi? 
— Eg veit ekki, sagði prestefni. . . Ekki ætti það í raun og veru að spilla mönnum; að hugsa mikið og daglega um þá menn, sem lifað hafa heilögu lífi. Og kaþólska kirkjan gerir sér í hugarlund, að komast megi í einhvers konar samband við framliðna menn, sem lifað hafa heilögu lífi. Þaðan megi fá styrk og aðstoð og fyrirbænir. 
Steingrímur var svo góður og rétttrúaður mótmælandi, að honum lá við að hneykslast á þessu. 
— Við ættum ekki að þurfa að halda á sambandi við þá, né fyrirbænum þeirra. Okkur hefir verið kent, að nóg sé að komast í samband við guð. 
Þorvaldur sá eftir því, að talið skyldi hafa borist þessa leiðina. Hann fann, að manninum mundi veita örðugt að skilja sig. Og hann hafði ekki hugsað þennan málstað sinn svo vel, að honum væri neitt verulega ant um að koma manninum í skilning um hann. En ekki kunni hann samt við að þagna með öllu. Nokkuð svipað því eins og að renna af hólmi. 
— Þér viljið sjálfsagt aðstoð og fyrirbænir góðra manna í þessum heimi. Eru þá líkindi til þess, að minna verði um þetta vert við það, að mennirnir komast inn í annað æðra líf? Við vitum undur lítið um guðs vegi og samband hans við mennina. Við vitum, að hann notar góða menn til þess að styðja veika menn hér. Og við vitum ekki nema hann haldi því áfram, eftir að mennirnir hafa fluzt héðan. 
Steingrímur gat ekki í svip áttað sig á svarinu. 
Prestefni notaði þögnina, til þess að víkja talinu að öðru. 
Tvær stúlkur komu á móti þeim. Báðar ungar. Önnur hávaxin, með gráleitt sjal, hörgult hár, sem lyftist upp frá gagnaugunum, stór, grá augu, nokkuð hvast augnaráð, ljós á hörund, en ofurlitíð freknótt. Hin með dökkleitt sjal, lítil, jarphærð, bláeyg, fölleit, góðleg. 
Þær gengu fram hjá þeim og litu báðar á Þorvald. Hann sá þetta alt að kalla mátti á einu augabragði. En ekki heldur neitt meira. 
— Vitið þér, hvaða stúlkur þetta eru? spurði Þorvaldur. 
— Stúlkan með ljósa sjalið heitir Ragnhildur. Hún er dóttir Þorgríms Jónssonar yfirdómara. Hin stúlkan heitir Sigríður. Hún er dóttir fátækra hjóna hér í bænum. Hún hefir brotist í að afla sér mentunar. Hún hefir ofan af fyrir sér með kenslu. Hún er mesta dugnaðarstúlka og bráðgáfuð. 
Þeir Þorvaldur og Steingrímur kvöddust. Þorvaldur var kominn nokkuð langar leiðir fram hjá heimili sínu og sneri við. Hann mætti stúlkunum aftur. 
Nú sá hann nokkuru betur stúlkuna með ljósa sjalið. Hann sá nokkuð langa fætur en vel lagaða. Hann sá hve tígulega hún bar höfuðið — væri kongsdóttir komin í peysuföt, færi vel á því, að hún bæri höfuðið svona, fanst honum. Hann heyrði hana hlæja að einhverju, sem stallsystir hennar sagði við hana. Hláturinn var skær og stuttur. Og hún leit á hann, áður en hláturinn var farinn úr augunum. Og nú var augnaráðið ekki hvast. Augun voru eins og í kátínubaði. 
Steingrímur hafði sagt honum af hinni stúlkunni, að hún væri gáfuð og framtakssöm. Prestefni fór að hugsa um, að sér hefði þótt meira gaman að fá eitthvað að vita um þessa. 
En hvað kom honum þessi stúlka við? Hafði hann ekki um annað að hugsa vígsludaginn sinn en stúlku, sem hann hafði séð á götunni? 
Hann fór inn til sín, og fór að hugsa um alt annað. 
Einni stundu fyrir hádegi fór fólkið að flykkjast að dómkirkjunni í stórhópum, til þess að vera sem næst kirkjudyrunum, þegar þeim yrði lokið upp. Klukknahljómurinn barst stræti úr stræti, og kom inn í húsin með hátíðasöng sinn. Og kvenfólkið hamaðist í morgunverkunum og þeytti af sér morgunspjörunum, til þess að komast í kirkjuflíkurnar. Hugir mannanna voru fullir af eftirvænting. Einu sinni til tvisvar á ári gafst mönnum færi á að sjá vígt eitthvert umkomulaust prestefni, sem átti að fara eitthvað út í sveit og höfuðstaðnum kom ekkert við. Og nú átti að vígja prest handa dómkirkjunni sjálfri, hálærðan mann, sem mikið orð fór af fyrir gáfur og farið hafði land úr landi og heimsálfu úr heimsálfu, til þess að framast — mann, sem auk alls annars var ókvæntur, og laglegur, sögðu þeir, sem höfðu séð hann. Mannfjöldinn fylti sundið milli kirkjunnar og alþingishússins og náði langt vestur á Kirkjustræti. Óþolinmæðin ýskraði í mönnum. Öllum var sýnilegt, að ekki gat allur þessi manngrúi komist inn í kirkjuna. En engum datt samt í hug að hverfa frá að svo stöddu. Allir vonuðu að geta einhvern veginn smeygt sér inn. Og menn ráku öxlina á undan sér og reyndu að smjúga. En mannþyrpingin var órjúfanleg. Verst þótti ungum piltum, að þeir vissu af stúlkunum sínum inni í þrönginni, og gátu ekki með nokkuru móti til þeirra komist — ekki einu sinni séð þær brosa til sín, því að háir og herðabreiðir karladurgar stóðu fyrir og byrgðu alt útsýni. Og gatan var hörð undir fæti. Og fæturnir urðu þreyttir. Og kluknahljómurinn fylti hlustirnar, þungur og mjúkur, og þreytti líka. Og sólin skein á mannfjölda, sem þráði heitara að fá sér sæti en hlusta á guðsorð. 
— Opnað! Opnað! Búið að opna! 
Og nú komst allur mannf jöldinn á ið. Þeir sem nokkuð voru nærri kirkjudyrunum ruddust fast um. Kvenfólk hélt dauðahaldi í aðra, til þess að láta ekki ýta sér frá, né troða sig undir. Og á svipstundu fyltist kirkjan, allir bekkir, öll skot, allir gangar, út í yztu dyr. 
Þorbjörn var meðhjálparinn þennan hátíðardag. Þegar kirkjuklukkan hafði slegið síðasta slagið á hádegi, stóð hann fremst á kórgólfinu, mikilúðlegur og spámannlegur, og hóf upp raust sína. Hann dró seiminn og bað hjartnæmilega um að hjarta sitt yrði opnað, svo að hann gæti lært af prédikuninni að iðrast synda sinna, trúa á Jesúm og betra sig daglega í dygðugu líferni og framferði. 
— Hann er búinn að biðja um þetta nokkuð oft hérna í kirkjunni, karlsauðurinn, sagði einn gárunginn frammi í kirkjunni í eyrað á öðrum gárunga, . . . »Angrið« kemur nokkuð seint. Hann er líklega ekki andheitur, Þorbjörn karlinn. 
Þetta átti að vera sagt í hljóði. En nokkurir heyrðu það. Og meðan Þorbjörn þuldi Faðir vor, var hláturkliður í nokkurum hluta kirkjunnar. 
Á lýsing vígslunnar hlustuðu fáir. Ræðumann höfðu menn oft heyrt. Og þeir gátu ekki hugsað sér, að honum hugkvæmdist neitt nýtt þetta skiftið. Einhver fór að hósta. Annar fór að hósta honum til samlætis. Þriðji fór að hósta, til þess að hafa eitthvað fyrir stafni. Þá tók hver við af öðrum. Svo var að heyra, sem allur söfnuðurinn væri hóstandi. 
Sveitamaður, sem ekki hafði komið í dómkirkjuna áður, laut að sessunaut sínum, Reykvíking. 
— Er mikið kvef í bænum? spurði hann. 
Reykvíkingurinn horfði fyrst nokkura stund á hann lítilsvirðingaraugum. 
— Eruð þér vitlaus? . . . Nú; þér eruð ókunnugur í Ísrael . . . þetta er ekki kvefhósti. Þekkið þér ekki muninn? Þetta er reykvískur kirkjuhósti. 
— Gott! Þá veit eg það. Þakk' yður fyrir. 
Og sveitamaðurinn hlustaði vandlega á hóstann, til þess að heyra muninn. Hann var skynugur maður og setti vandlega á sig allar nýjungar, sem fyrir augun og eyrun bæru í höfuðstaðnum, til þess að geta frá einhverju sagt úr ferðinni heima. 
Á einu augabragði tók fyrir allan hósta. Biskupinn kom út úr skrúðhúsinu í silkihempunni. Og á eftir honum prestefnið hempuklætt, ásamt þeim presti, sem þjónað hafði dómkirkjusöfnuðinum til bráðabirgða. Fyrirtaks skemtilegt þótti mönnum að sjá, hvernig meðhjálpararnir fóru að því að skrýða biskup og prestefni, þó að sú sýn væri ekki algerð nýjung. Og latinusöngurinn var hátíðlegur í eyrum manna, meðfram af því, að fæstir skildu nokkurt orð í honum, né gerðu sér neina hugmynd um, hvað verið var að syngja. 
Biskupi lá lágt rómur, og illa heyrðist til hans þarna innan frá altarinu. Hóstinn kom aftur. Og ekki heyrðist nema orð og orð á stangli. Menn virtu fyrir sér hökulkrossinn aftan á bakinu á nýja prestinum og sáu fyrir ofan hökulinn breiðan, dökkhærðan og hrokkinhærðan hnakka. Gaman, að nú átti hann bráðum að fara að koma upp í stólinn! 
Hann kom upp í stólinn. Hratt upp stólhurðinni, eins og asi væri á honum. Allir störðu á hann. Menn sáu frítt, fölt andlit; breitt enni, dökk augu með þreytusvip á sér og utan um sig, vandlega hirt, dökt yfirskegg. Hann kom með hendurnar upp á stólbarmana. Menu sáu, að fingurnir voru frammjóir og mjallahvítir. Hann sneri sér við til að drekka. Hreyfingarnar voru snöggar. 
— Hann horfir eitthvað svo skrítilega, sagði Ragnhildur við sjálfa sig. Eins og enginn væri inni nema hann. Eins og hann væri að horfa inn í annan heim. Hann er víst eitthvað undarlegur. 
Hann tók til máls. Hann talaði svo blátt áfram, að mörgum fanst þetta ekki eiginleg prédikun, líkara því, sem presturinn væri að rabba við vini sína í fámenni. En allir hlustuðu og enginn hóstaði. 
Hann talaði um kærleikann, þann kærleika, sem þvægi fætur annarra, þjónaði öðrum. Vildu menn gera sér grein þess, hver afstaða þeirra væri til guðsríkis, þá væri sjálfsagt beinasti vegurinn sá, að rannsaka, hve mikið væri inni fyrir af þeim kærleika. Ræðumanni skildist svo, sem þar væri mælikvarðinn. Sumir héldu, að mælikvarðinn væri »barnatrúin« — hve mikið væri eftir af henni. Það væri ekki eingöngu rangt, heldur gæti og orðið hættulegt. Sannleiksástin væri það ekki heldur. Vitaskuld héldi hún huganum hreinum; en hún gæti haldið honum köldum, ef kærleikann vantaði. Réttlætisþráin ekki heldur; væri ekki kærleikurinn henni samfara, gæti hún gert hugann harðan. En þó að alt vantaði annað en kærleikann, þá væri mönnunum borgið, ef nóg væri af honum. Alt hið göfugasta í manneðlinu flyktist í förin hans. 
Ræðumaður kvaðst, því miður, ókunnugur enn í þessum bæ. En ekki væri hann í neinum vafa um það, að mikið væri til hér af kærleika. Hann væri til hvarvetna í mannlífinu. Annars eitraðist alt og grotnaði sundur. En hins væri hann líka jafnvís, að mikið vantaði á, að nóg væri til af honum. Ein fyrsta sýnin, sem hann hefði séð í bænum, hefði verið dauðadrukkinn maður í einni göturennunni. Hvar sem barnahópar væru saman komnir á götunni, kvæði nágrennið við af ljótum orðum. Og víða, þar sem komið væri til fullorðna fólksins, væri alt fult af ómildum dómum. Bak við slíkar sýnir og heyrnir lykist upp fyrir huganum heilt úthaf af kærleiksleysi. Hér og þar um bæinn lægju umkomulausir smælingjar, fárveikir. Og aðstandendur þeirra ættu svo í vök að verjast að vinna fyrir sér, að þeir gætu ekki stundað sjúklingana sæmilega. En í bænum væri sér sagt, að til væri mikill flokkur ungra kvenna, sem ekkert hefðu fyrir stafni og létu sér leiðast. Mundi nokkur hafa tíma til að láta sér leiðast af iðjuleysi, ef nóg væri til af kærleikanum? 
Ragnhildur leit upp. Hún sá í einni svipan, að þreytusvipurinn var horfinn af augunum á presti, að þar var í stað þreytunnar svo mikið af glampandi fjöri, að henni fanst, hún hefði aldrei séð slíkt áður. Og nú fanst henni ekki lengur presturinn horfa inn í annan heim. Nú fanst henni hann horfa á sig. Og hún leit niður og horfði í gaupnir sér það sem eftir var ræðunnar. Hún heyrði ekki neitt meira í samfellu. Í fylgsnum sálar hennar gerðist eitthvað, sem hún vissi ekki hvað var. En það aftraði henni frá að hlusta með athygli. Og hún vissi, að í allri kirkjunni var dauðaþögn, annarstaðar en á prédikunarstólnum, að þessi hundruð manna, sem þarna voru saman komin, hlustuðu á boðun kærleikans í daglegu lífi og héldu niðri í sér andanum. 
Í lok guðsþjónustunnar kom Þorbjörn enn upp á kórgólfið, til þess að þakka drotni, að hann hefði nú kent sér, hvað hann vildi, að hann gerði, og til þess að biðja hann um aðstoð til þess að varðveita orðið í hreinu hjarta, styrkjast í trúnni; betrast í guðrækilegu framferði og huggast í lífi og dauða. 
Ragnhildur skildi ekki, hvernig á því stóð, að henni hafði aldrei fundist fyr en nú sem kalt vatn rynni sér milli skinns og hörunds, þegar Þorbjörn fór að þylja. 
— Svo nú er það orðið hættulegt að hafa sína barnatrú, karl minn, eftir því sem dómkirkjupresturinn segir, sagði Þorbjörn við Jón Sigurðsson á heimleiðinni frá kirkjunni. 
— Að hafa barnatrúna sem mælikvarða, sagði Jón Sigurðsson. 
— Já, er það ekki alveg það sama? sagði Þorbjörn hvatskeytlega og fleygði sálmabókinni úr hægri hendinni yfir í þá vinstri. 
— Jú, jú, jú, sagði Jón Sigurðsson. 
— Bara að maður þurfi ekki að hafa eins mikið fyrir að losna við piltinn, eins og að fá hann, sagði Þorbjörn. 
— — Nýi presturinn fór að hugsa um það á leiðinni heim til sín, að hann hefoi séð stúlkuna með gráa sjalið í kirkjunni. Honum þótti kynlegt, að hann skyldi vera að hugsa um það. En kynlegra samt, að honum hafði fundist í kirkjunni, sem sér þætti vænt um það, og að honum fanst það enn. 
Hann flýtti sér að fara að hugsa um annað. 

V. 
Ragnhildur. 
Ragnhildur vaknaði snemma morguninn eftir vígsludaginn, löngu fyrir venjulegan fótaferðartíma sinn. Hún skildi ekkert í því, að hún skyldi vera glaðvöknuð um þetta leyti. Hún hafði, kveldinu áður, lagt enska skáldsögu á borðið hjá rúminu sínu, ætlaði að lesa eitthvað í henni, áður en hún færi á fætur morguninn eftir. Nú fór hún að blaða í sögunni. En hún hafði enga eirð á því. Hún fór að klæða sig. Enginn annar var kominn á fætur í húsinu. Ragnhildur fór út og gekk upp úr bænum. 
Hafði hann horft á hana? Hafði hann átt við hana? Hafði hann verið að bregða henni um kærleiksleysi ? Hvað kom honum það við, hvernig hún var? 
Var hún að verða alveg hringavitlaus? Hvaða líkindi voru til þess, að presturinn hefði átt við hana? Auðvitað hafði hann enga hugmynd um, að hún væri til. Ekki var hún svo bölvuð, að fólk í bænum færi að tjá honum, svona fyrstu dagana, hvað hún væri mikið afhrak. 
En gat það samt ekki átt við hana, þetta sem presturinn hafði sagt, þó að hann hefði ekkert verið að hugsa til hennar? Hún hafði ekki borið mikinn kærleik í brjósti til manna . . . Þótti henni þá ekki vænt um foreldra sína? . . . Jú-ú; mikið mundi hún sakna þeirra, ef þau dæju . . . En hafði hún látið þau verða mikið vör við það, að henni þætti vænt um þau? . . . Ekki fanst móður hennar það . . . Sigríði þótti henni vænt um. Hún var ekki í neinum vafa um það. En hafði hún nokkurn tíma gert henni nokkuð verulega gott? Höfðu ekki góðverkin verið öll Sigríðar megin? Sigríður hafði setið yfir henni öllum stundum veikri, þegar hún gat höndum undir komist. Og samt þurfti hún svo mikið á tímanum að halda — hún, sem vann fyrir sér. Sigríður hafði ávalt glatt hana og hrest í dutlungum hennar. Hvernig stóð á því, að Sigríður gat alt af verið með glöðu bragði — hún, sem átti svo dapurlegt heimili og við svo þröng kjör að búa? Hvernig stóð á því, að Sigríður var aldrei með neina óánægju, né óþreyju, né eftirlanganir eftir því, sem ekki var kostur á að veita sér ? Var það af því, að hún var svo góð? 
Líf sjálfrar hennar hafði alt lent í að læra og skemta sér með ýmsum hætti. Hún fann, að það hafði ekki eflt ástúðina. Og alt hafði það verið ánægjusnautt, þegar til lengdar lét. Dansleikar og hljómleikar og sjónleikar og kunningskapur við unga pilta og hinir og aðrir kvenfélagafundir — alt hafði þetta verið yndislega skemmtilegt í fyrstu. En alt var það í raun og veru einskisvert og oftast leiðinlegt, fult af þjarki og þrætum og öfund og hégómadýrð og heimsku. Skoplegast var, að hún og aðrar félagskonur höfðu talið sér trú um, að þær stofnuðu til alls stappsins í því skyni að gera góðverk! . . . Nema ef hún leit á þetta alt með of miklum kulda. Sigríður hafði oft brugðið henni um kulda — með sinni órjúfanlegu ástúð. Hún hafði líka sagt henni, að hún hryndi karlmönnum frá sér með kulda, hvenær sem hún hefði kynst þeim ofurlítið. Ekki var lengra síðan en í gær, að hún hafði verið að segja henni, að nú væri hún orðin tuttugu og tveggja ára gömul, og nú ætti að vera komið sumar í sál hennar og öllum vornæðingum lokið. 
Það gerði nú minst til um karlmennina. Þá fyrirleit hún — ásamt öllu þeirra flangsi og vikuástum og ruddaskap og heimskuhjali við kvenfólk og alvöruleysi. Ekki svo að skilja; að hana langaði til þess, að þeim hefði verið alvara, þegar þeir höfðu verið að flykkjast utan um og eltast við hana með ýmsu móti. Nei, eitthvað annað! En fyrirlitlegt var það, að hafa sagt sumt við hana, sem þeir höfðu út úr sér látið, og vera eftir fáeina daga farnir að segja það öðrum stúlkum. 
Æ-já, alt var þetta leiðinlegt. En alt fór það einhvern veginn. Og ekki kom prestinum það neitt við. Það var áreiðanlegt, hvað sem öðru leið. Hann gat litið sínum breytilegu augum inn í eitthvað annað en hennar líf . . . Já, en, góða, hann veit ekki einu sinni, að þú ert til . . . Nei, nei, hann veit ekki einu sinni, að eg er til ... Dæmalaust voru annars augun í manninum falleg og undarleg. Stundum var víst í þeim þunglyndi; stundum þrá, stundum ákefð, stundum fjör . . . Nú, þetta var auðvitað í augum allra manna, eftir því, hvernig á þeim lá . . . Nei, ekki eins og í þessum augum, sem hún hafði séð á prédikunarstólnum . . . Var hún að verða hringavitlaus? Hvern þremilinn varðaði hana um augun í prestinum ? Máttu þau ekki vera græn eða gul eða skjöldótt eða skökk . . . stóð henni ekki á sama? 
Á heimleiðinni mætti Ragnhildur Ólafi hinum margfróða. Hann sneri við með henni, Ragnhildi til mikils ama. 
— Voruð þér í kirkjunni í gær? sagði Ólafur. 
— Já. 
— Hvernig þótti yður ræðan? 
— Eg hefi ekkert hugsað um, hvernig hún muni hafa verið. 
— Vitið þér, að presturinn er trúlofaður? 
— Nei. Hverri? 
— Enskri stúlku. Hún kemur fyrir jólin. 
— Hvernig vitið þér það ? Hver hefir sagt yður þetta? 
— Margir. Það er alveg áreiðanlegt. 
— Verið þér sælir. Eg þarf að fara hér suður eftir. 
Og Ragnhildur hélt út í hliðargötu. Ólafur stóð eftir, stútfullur af fregnum, svo að hann ætlaði að springa. 
— Hún er stutt í spuna í dag, drósin. Stendur eitthvað illa í bælið hennar. Ætli henni hafi þótt verra að heyra, að presturinn sé trúlofaður? 
— — Þegar Ragnhildur kom heim, kvaðst móðir hennar verða í vandræðum. Hana langaði til að senda Grímsa eitthvað, þegar búið væri að borða. Hann væri lagstur, eftir því sem móðir hans hefði sagt í morgun. 
Ragnhildur bauðst til þess að fara með það. Móðir hennar átti auðsjáanlega ekki von á því, en þá boðið með þökkum. 
Og laust fyrir hádegið lagði Ragnhildur af stað með körfu í hendinni upp í Skuggahverfi, til þess að sækja Grímsa heim. 
En hver stóð þarna fyrir utan kotið og fór inn, þegar Ragnhildur var komin í námunda við það ? Var það ekki presturinn ? 
— Sem eg er lifandi maður, er það presturinn, sagði Ragnhildur við sjálfa sig. Ekki fer eg þá inn. 
Hún flýtti sér í burt með körfuna og hélt til Sigríðar, vinkonu sinnar. Þar ætlaði hún að sitja prest af sér. Hún kunni því hið versta, ef hann færi að gera sér í hugarlund, að hann hefði prédikað hana inn til Grímsa. 

VI. 
Mæðginin. 
Það var presturinn, sem var að fara inn í kotið. 
Hurðin féll aftur á hæla honum, og þá varð koldimt. En um leið og hann lauk henni upp, sá hann dálítinn rangala inn frá dyrunum, og inn eftir þeim rangala hélt hann. Inst í honum var hurð. Prestur barði að dyrum. Hann heyrði ekki annað en hósta fyrir innan og lauk upp hurðinni. 
Honum fanst sér ætla að líða fyrir brjóst. Öll lífræn efni, sem inn í þessa stofu höfðu komið, höfðu skilið eitthvað eftir í loftinu, og alt hafði það verið geymt. Prestur skildi ekkert í því, hvernig nokkur færi að lifa þar. 
Grímsi lá þar í rúmi, með rauðum flekkjum í andliti og móður eftir hóstahviðuna. Við rúmið var borðplata, fest í vegginn undir glugganum. Undir henni nokkuð djúp skúffa. Lítill ofn í horni, öðrumegin dyra, og hringar á honum að ofan. Þar var sýnilega matreitt. Fiskbein voru nokkur umhverfis ofninn. Stór kista móti rúminu. Stólgarmur við rúmið. Peysuföt héngu við hurðina, sýnilega spariföt móðurinnar. Föt Grímsa lágu á kistunni. 
— Komdu sæll, góði minn, sagði prestur. 
Augun í Grímsa urðu kringlótt af undrun, þegar þessi vel búni maður kom inn til hans. Hann ætlaði ekki að geta tekið undir. Að lokum tókst honum samt að kreista það út úr sér. 
Prestur reyndi tafarlaust að lúka upp glugganum. En það tókst ekki. Glugginn var ekki á hjörum og var límdur í. Hann opnaði stofudyrnar og útidyrnar. 
Grímsi horfði stöðugt á hann undrunaraugum. 
— Eg er nýkomni presturinn, sagði síra Þorvaldur, þegar hann hafði lokið þessu bjástri. 
Grímsi gat engu orði upp komið. 
— Mig langaði til að vita, hvernig þér liði, sagði presturinn enn fremur. 
— Eg hefi svo mikinn hósta, sagði Grímsi. 
Og eins og til þess að sanna mál sitt, fekk hann nýja hóstahviðu. Hryglan sauð og urgaði. Og að lokum ruddist mikið af leðju fram í munninn. Prestur skygndist um eftir íláti, sem hann gæti rétt drengnum til þess að hrækja i. En hann fann það ekkert. Og drengurinn hallaði sér fram af rúmstoknum og lét leðjuna fara ofan á gólfið. Prestur tók þá eftir því, að þar var pollur fyrir. 
Presti varð aftur óglatt. Og alveg ráðalaus var hann. 
— Er ekki til einhver bolli handa þér að hrækja í? mælti hann. 
— Bolli? sagði Grímsi, þegar hann var lagstur út af á koddann aftur, og var auðheyrt, að ekki fór undrunin rénandi. Ekki má eg taka bollana hennar mömmu. 
— Hvar eru þeir? spurði prestur. 
— Þarna í borðskúffunni. 
Prestur dró út skúffuna og kom þaðan með bolla. 
— Hræktu í þetta, sagði hann. 
— Nei, það má eg ekki. Mamma á ekki nema tvenn pör. 
— Eg sendi henni bolla í staðinn, sagði prestur . . . Ertu mikið veikur að öðru leyti en hóstanum? 
— Nei. En mér finst eg vera ósköp máttlaus. Haldið þér, að eg muni deyja? 
Presti var nær því orðið ógreitt um svar. 
— Eg veit alls ekkert um heilsufar þitt, góði. Eg heyrði bara af tilviljun konu segja við brunn hérna í nágrenninu, að þú værir veikur, og spurði hana, hvar þú ættir heima . . . Þykir þér gaman að lifa? 
— Ja-á. 
Hann leit framan í prestinn. Og presturinn brosti við honum svo góðmannlega og bróðurlega, að Grímsi fann, að hann gat sagt honum alt, sem sér kæmi til hugar, þó að hann hefði aldrei séð hann áður. Og hann bætti við, án þess að finnast viðbótin vera neitt kynleg: 
— Þegar strákarnir eru ekki vondir við mig. 
— Eru þeir vondir við þig stundum? spurði prestur. 
— Oftast, sagði Grímsi, og rann út í fyrir honum. 
Prestur vildi ekki halda lengra þá leiðina að sinni. 
— Hvar er mamma þín núna? 
— Hún var að sækja vatn í morgun. Nú er hún víst komin í kolavinnu. 
— Þér þykir víst vænt um mömmu þína, sem vinnur fyrir þér svona baki brotnu ? 
— Ja-á. 
— Ertú eina barnið hennar? 
— Nei, eg á bróður í Kaupmannahöfn. Hann er þar hjá pabba sínum. 
— Er hann þá ekki líka hjá pabba þínum? 
— Nei, pabbi minn er norður í landi, 
— Henni þykir víst vænt um þig? 
— Eg er svo ósköp ónýtur — svo ósköp seinn. Eg er svo haltur. 
Þá kom stúlkan með gráa sjalið inn í dyrnar. 
Ragnhildur hafði minst þess bráðlega, þegar hún var komin inn til Sigríðar, að hún var með glaðning í körfunni til Grímsa. Hún fann, að illa var til fundið að draga hann á þessu, sem átti að víkja honum — óvíst, hve mikið hann hefði fengið um morguninn. Og hún vonaði, að prestur hefði ekki staðið lengi við í kotinu, og mundi verða farinn. 
En þarna sat hann á stólnum hjá rúminu og hélt í aðra höndina á Grímsa. 
Hún hikaði sig í dyrunum. En það varð að hafa það. Ekki gat hún labbað sig burt aftur, eins og sneyptur hundur, Hún bauð þeim góðan daginn. 
Prestur stóð upp og tók kveðjunni prúðmannlega. 
— Hér er enginn, sem segir til nafns míns, svo að eg verð að gera það sjálfur. Eg heiti Þorvaldur Gunnarsson. 
— Og eg Ragnhildur Þorgrímsdóttir. Hún tók upp úr körfunni mjólkurflösku, hveitibrauð, smjör, kjötstykki og nokkur egg. 
— Hefirðu ekki lyst á að fá þér nú ofurlítið að borða, Grímsi? mælti hún glaðlega. Prestur hafði fært sig yfir á kistuna. 
— Nei, eg hefi enga matarlyst. Bara drekka ofurlítið. Eg er svo þyrstur. 
Hún tók tappann úr flöskunni. Prestur mintist bollans í skúffunni, dró hana út og setti bollann á borðið. Ragnhildur helti í hann mjólk. Grímsi smakkaði á henni, sagðist ekki hafa lyst á meiru og lagðist út af aftur. 
Þau virtu bæði fyrir sér höfuðið á Grímsa á óhreinum, móleitum koddanum. Hárið var þunt og ógreitt, lá í svitaklessum niður um ennið og yfir því eyranu, sem upp sneri. Innan í þessari umgjörð var magurt andlitið, lítið og rýrt eins og lambsandlit. 
— Geturðu ekki vísað mér á greiðu? spurði Ragnhildur. 
Grímsi vísaði á hana í borðskúffunni. 
Ragnhildur fór að greiða honum. Prestur sá, að í raun og veru var erindi hans lokið. Ragnhildur var tekin við stjórninni. En hann langaði til þess að vera dálítið lengur. 
— Nú ætti eg að þvo þér í framan, sagði Ragnhildur. 
— Þvo mér? Er eg nokkuð óhreinn? Sýnilega þótti Grímsa afskiftin fara að verða furðu mikil. 
— Já, þú hressist við það. Geturðu vísað mér á vatn og skál? 
Grímsi vísaði á hvorttveggja í klefa út úr ganginum. 
— En þar er svo dimt, að þér finnið það víst ekki. 
Prestur hafði eldspýtur í vasanum, og lýsti Ragnhildi inn í klefann. Þar var eins og myglufýla í loftinu. 
— Veiztu nú um nokkurn svamp og þurku? 
Nei, svampur var enginn til. Og Grímsi vissi ekki, hvar þurkan var. 
— Þá verð eg að þvo þér með vasaklútnum mínum, sagði Ragnhildur. 
— Og þurka með vasaklútnum mínum, sagði prestur. 
Hann horfði á laugunina af svo mikilli athygli, sem væri hún vísindaleg tilraun, er heill mannkynsins væri að einhverju miklu leyti undir komin. 
Að þvottinum loknum, varð þeim báðum í einu litið á fiskbeinin við ofninn. Og þau litu hvort framan í annað. Ragnhildur fór að tína þau inn í ofninn. 
Þá varð þeim báðum litið á hrákapollinn við rúmið. Og aftur litu þau hvort framan í annað. Presti sýndist þjáningarsvipur fara um andlitið á Ragnhildi. Og því næst gretti hún sig. Loks hló hún. 
— Þá er að þurka það upp, sagði Ragnhildur og ypti öxlum . . . Veiztu um nokkura gólftusku, Grímsi? 
Grímsi vissi um hana í klefanum. Prestur lýsti henni aftur. 
Prestur leit á hendurnar á henni, hvítar og mjúkar. Hann vildi fá að taka við tuskunni. En nærri því var ekki komandi. Hún laut niður og þurkaði, rétti sig upp og — vissi ekkert, hvað hún átti að gera við tuskuna. 
Hún stóð þarna með tuskuna í hendinni, alveg ráðalaus. Hann horfði á hana og var líka ráðalaus. 
Loks fóru þau bæði að hlæja, eins og börn. 
— Hvað á eg að gera við þennan þremil? sagði hún. 
— Eg held snjallast verði að láta hana í ofninn, sagði hann. 
Hún félst á það. Og gerði það tafarlaust. 
— En þetta á að brenna, sagði hún. 
— Þá brennum við það, sagði hann. Hann kveikti enn á eldspýtu og bar hana að dulunni. Hún sviðnaði lítið eitt í jaðrinum. En honum tókst ekki að kveikja í henni, hvernig sem hann eyddi eldspýtunum. 
— Ætli engin steinolía sé til, mælti hann, og var nú orðinn hinn ákafasti. 
Enn fóru þau að leita í klefanum. En steinolíu fundu þau enga. 
Þá mintist prestur þess, að hann hafði séð hefilspónahrúgu við hús, sem var í smíðum þar í nágienninu. Hann þaut út tafarlaust. Ragnhildur horfði á eftir honum út úr dyrunum. Hann hljóp, eins og hann væri að flýja illviður. Þá fór hún inn til Grímsa og tók utan um höndina á honum, eins og presturinn hafði gert, þegar hún kom inn. 
Fólkinu varð heldur en ekki starsýnt á nýja prestinn, þegar hann kom berhöfðaður, með fult fangið af tréspónum, og bar þá inn í kotið til Imbu vatnskerlingar. 
— Hvað stendur til? sagði hver við annan. Og menn góndu og góndu á kotið, löngu eftir að prestur var horfinn inn úr dyrunum. Nágrannakonurnar hugsuðu sér að koma til Imbu seinna um daginn, og fá að vita, hvað um hefði verið að vera. 
En prestur horfði ekki á annað en tréspænina, tróð þeim inn í ofninn og kveikti í þeim. Nú fór að loga glatt. 
Í þessum svifum kom húsfreyja inn ganginn, vaggandi út á báðar hliðar. Stór kona, þrekvaxin, búlduleit, með blá, stór augu, sem sýnilega höfðu verið fjörleg fyrir einum til tveimur áratugum. Þau áttu það til að vera það enn. Úti á götunni hafði hún frétt, hver komin væru. Fyrir því hafði hún komið andlitinu í viðeigandi stellingar. Hún var ekkert annað en bros og ástúð og kátína og kol. 
— Nei, komið þér nú blessaðar og sælar, fröken Ragnhildur. Ja, nú er eg alveg standandi hlessa. Á dauða mínum átti eg von, en ekki á svona ánægjulegum gesti. Þessa ánægju hafið þér aldrei gert mér fyr. Komið þér nú margblessaðar og sælar. 
— Eg kom með ofurlítinn matarbita handa honum Grímsa frá henni mömmu, sagði Ragnhildur, þegar hún komst að fyrir fagnaðarlátunum í Imbu. 
— Já, það var henni líkt, blessuninni. Hún lætur sjaldnast á sér standa að líkna smælingjunum . . . Og komið þér blessaðir og sælir, sagði hún, og sneri sér nú að presti. 
— Þekkið þér mig? Eg er nú nýkominn hingað til bæjarins. 
— Ja, hvort eg þekki yður?! Hvort eg heyrði ræðuna yðar í gær! Eg veit ekki! Þakk' yður ástsamlega fyrir hana, síra Þorvaldur. Eg segi það satt, eg gat ekki stilt mig uni að segja það við hana Gróu mina Péturs, hérna nágrannakonu mína, sem er greindarkona, greindarkona, eg sný ekki aftur með það, þó að ýmislegt megi nú að henni finna, og þó að ýmislegt sé að henni fundið, og það með rétttu, eg kannast við það — en eg segi það satt, eg gat ekki stilt mig um að segja það við hana, þegar eg kom frá kirkjunni, að þetta væri það yndislegasta guðsorð, sem eg hefði nokkurn tíma á minni lífsfæddri æfi heyrt . . . Já, þetta eru nú ánægjulegir gestir; það má nú segja. Og þér kominn hingað, síra Þorvaldur, úr kongsríki dómkirkjuprestsins inn í aumasta garðshornið, sem til er í henni Reykjavík. Já, nýir siðir koma með nýjum herrum; það má nú segja. Og eg er nú svo sem öldungis hlessa. 
Ingibjörg flutti ræðuna með miklum áherzlum og svo hátt, að söng í öllum kofanum. Í ræðulok dró hún að sér andann langt og þungt og þeytti honum út um vitin með óvenjulegum hávaða, annaðhvort af fagnaðarundrun, eða af því, að hún hafði alt af staðið á öndinni, meðan hún lét dæluna ganga. 
— Eg vona, að þér misvirðið það ekki við mig, sagði prestur, að eg tók þarna bollann yðar, til þess að láta drenginn yðar hrækja í. Hann má ekki með nokkuru móti hrækja á gólfið. Eg sendi yður bollapör í staðinn. Og eg reyni að útvega yður eitthvert hentugra ílát handa honum til þess að hrækja í. 
— Ja, misvirða, prestur minn! Hvort eg muni misvirða það, sem mér er vel gert ! Eg held nú síður. Þakk' yður ástsamlega fyrir. 
— Og svo má glugginu ekki vera svona lokaður alt af. Hann ætti að vera sem allramest opinn. Eg sendi yður einhvern smið, til þess að gera við hann, hvenær sem eg næ í hann. 
— Já, ekki ætlið þér að gera það endaslept. Verið þér blessaður fyrir það. 
— Verið þér nú sælar, Ingibjörg, sagði Ragnhildur og tók körfuna á handlegg sér . . . Og vertu nú sæll, Grímsi minn, og góðan bata. 
Prestur kvaddi líka. Og þau fóru út úr dyrunum. Ingibjörg fylgdi þeim til dyra og sendi á eftir þeim blessanirnar, svo að heyrðist langar leiðir. 
Guð má vita, hvað varð af brosinu og ástúðinni og kátínunni á henni, meðan hún var á leiðinni inn ganginn. Alt var horfið, þegar hún kom aftur inn í stofuna til Grímsa, — nema kolin. 
— Hvern fjandann vill það vera að snuðra hér, þetta fína hyski? sagði hún, í meira lagi önuglega. 
— Eg held, þau hafi komið til þess að vitja um mig, sagði Grímsi. Þau voru ósköp góð við mig. 
— Vitja um þig! Nema hvað! Ætli þeim standi ekki nokkuð á sama um þig, drengur minn? Ætli presturinn svarna fengi ekki eins tekjurnar sínar, þó að þú hrykkir upp af ? Það vill hafa nefið niðri í hverjum koppi, þetta hyski. Og svo fussar það og sveiar, ef ekki er ilmvatnslykt af öllu saman. Eg held, eg fyndi þefinn af þeim báðum. Það er líka prestlegt að vera með annan eins spjátrungskap. Skrattinn fjarri mér. Það heldur víst, að eg hafi tíma til að fága alt og snurfusa, eins og þetta illþýði, sem aldrei gerir ærlegt handarvik, ekkert þarf annað en sleikja sólskinið . . . Og hvern bannsettan þremilinn kemur prestinum við, hvar við hrækjum í? Ætlar hann að verða eitthvert yfirpóliti hér? . . . Eða glugginn minn? Hann fer líklegast bráðum að rífa kofann ofan af hausnum á mér . . . Við sjáum nú, hvað setur. Ætli Ingibjörg litla fari ekki sínu fram? . . . Skyldi hann láta sitja við þetta eina bollapar? Ekki væri það nú eiginlega höfðinglegt . . . En ætli það sé ekki bezt, að eg strjúki hérna af gólfskrattanum, áður en fleira treður sér inn á mann af þessu hyski? Nú verður kannske aldrei friður. 
Ingibjörg fór fram í klefann, til þess að búa sig undir gólfþvottinn. Hún kom inn aftur með öndina í hálsinum, snuðraði í hvert horn og lagðist flöt á gólfið, til þess að sjá og þreifa inn undir rúmið. 
— Hvar er gólftuskan mín? Hvernig getur staðið á þessu? tautaði hún fyrir munni sér. 
— Þau tóku hana, sagði Grímsi lágt. Hann þorði varla að stynja því upp. 
— Hvað? Tóku hana? Hvað ætluðu þau sér með hana? Hvað gerðu þau við hana? Ekki hafa þau étið hana? 
— Þau brendu hana, sagði Grímsi enn lægra. 
— Hva-að? — Ingibjörg tútnaði öll saman út. — Brendu hana ?! ... Má eg spyrja þig, drengur minn, eftir hvaða guðs eða manna lögum þau ryðjast inn í mín hús og brenna mínar eigur — brenna fyrir mér gólftuskuna? 
Grímsi var ekki svo lögfróður, að hann gæti svarað því. Hann þagði. Og hann skalf í rúminu. Ofsinn var svo mikill í móður hans, að hann hélt, að hún ætlaði að berja sig. Af gömlum vana var rétt komið fram á varirnar á honum: Eg skal aldrei gera það oftar. 
— Brendu hana . . . ekki nema það þó! Jæja; lítið er ungs manns gaman . . . að koma hingað til þess að setjast við að brenna tusku fyrir fátækri konu. Jæja, það verður hver að hafa, sem á hann er lagt. 
Ofsinn var farinn að sefast. Og Ingibjörg lét nú ekki jafnófriðlega og áður. 
Henni varð litið á borðið. Þar var mikill matur. 
— Ætli það sé þá ekki bezt, að maður fari að nazla eitthvað í þessari matarögn, sem hún hefir komið með, drósin, svo maður hafi þó eitthvað fyrir snúð sinn? sagði Ingibjörg og tók allhraustlega til matar sins. 
En Grímsi grúfði sig niður og hugsaði um hvítar, mjúkar hendur, sem hefðu farið um andlitið á sér. Þangað til hann sofnaði. 
Síðast heyrði hann það til móður sinnar, að hún var að tauta við sjálfa sig með fullan munninn: 
— Brenna fyrir mér tuskuna — ekki nema það þó! 
Þau prestur og Ragnhildur urðu samferða vestur í bæinn. 
— Hvernig stendur á því, sagði prestur, að þó að eg hefði verið þarna allan daginn, hefði mér fráleitt nokkurn tíma dottið í hug að gera það, sem þér gerðuð? Mér hefði aldrei hugkvæmst að fara að greiða drengnum, né þvo honum, né tína upp fiskbeinin, né þurka upp hrákana. 
— Hvernig stendur á því, sagði Ragnhildur og leit framan í hann brosandi, að þó að eg hefði verið þarna allan daginn, hefði mér fráleitt nokkurn tíma dottið í hug af sjálfsdáðum að gera það, sem þér gerðuð? Mér hefði aldrei hugkvæmst að halda í höndina á honum, meðan eg hefði verið að tala við hann. 
Og prestur varð glaður, eins og barn. Og honum fundust sér allir vegir færir. 

VII. 
Hjá yfirdómara. 

— Komið þér sælir. Velkominn! sagði Þorgrímur Jónsson yfirdómari vingjarnlega og rétti síra Þorvaldi höndina í dyrunum að skrifstofu sinni. 
Prestur var kominn að heimsækja fjölskylduna. 
— Viljið þér ekki fara úr yfirfrakkanum og rabba dálítið við mig? 
Prestur hengdi yfirfrakkann upp á snaga í forstofunni. 
— Hvað má bjóða yður? Glas af víni? 
— Nei, þakk' yður fyrir. — Bindindismaður ? 
— Já. 
— Leiðinlegt. 
— Hvers vegna þá það? 
— Fæ þá ekkert sjálfur. Ekki get eg drukkið einn af fögnuði út af því, að þér eruð kominn. 
Prestur leit framan í hann. Honum var ekki með öllu grunlaust um, að yfirdómari væri að gera gabb að sér. Andlitið var alvarlegt. En prestur þóttist sjá góðlátlegan glampa í gráum, skýrlegum augunum. 
— Vindil? sagði yfirdómari og tók kassa ofan af bókaskáp. 
— Nei. þakk' yður fyrir. Eg reyki ekki. 
— Og þolið ekki að sitja í reyk? 
— Jú, mikil ósköp. Prestur hló glaðlega. 
— Gott! 
Yfirdómari kveikti sér í vindli og púaði mikinn. 
Hann var heldur lágvaxinn maður, holdskarpur, munnfriður, með þykt hár, sem farið var að grána, og kinnskegg, Dálítið haltur var hann á hægra fæti og í lafasíðum frakka. Hann var skjótur í hreyfingum fram og aftur um gólfið, og löfin köstuðust til dálítið skringilega. 
— Svo þér teljið yður vel fallinn til þess að vera dómkirkjuprest hér? 
Prestur leit á hann spurnaraugum. Hann kunni eitthvað kynlega vel við sig. Samt fanst honum, sem grundvöllurinn væri ekki sem traustastur. 
— Hvers vegna haldið þér það sérstaklega ? 
— Annars hefðuð þér ekki sótt. 
Við þessa röksemd gat prestur ekki ráðið. 
— Það er vandi, mælti yfirdómari enn fremur, — vandi að vera prestur hér. . . . Kunnið þér að þegja? 
— Eftir því, um hvað það er. 
— Einmitt það. Mig grunaði það. . . . Þykir yður vænt um nokkuð? 
Ný spurning í augunum á presti. 
— Eg á ekki við það, hvort yður þyki vænt um nokkurn, til dæmis að taka nokkura stúlku, eða nokkura menn. Eg á við það, hvort yður þyki vænt um nokkuð, til dæmis . . . ja, hvað á eg að taka til dæmis? . . . nokkurt mál! 
Prestur gat ekki áttað sig á húsráðanda — gerði ekki nema þegja og horfa á hann. 
— Eg á ekki svo mjög við stórmálin, eins og til dæmis að taka áburðardrýgindi og kynbætur búpenings og erfðafestu og hafnarstæði og bæjarbryggjuna hér, sem er eitt af okkar frægustu mannvirkjum og stórmál jafnframt. Eg á við smámálin, eins og . . . eins og . . . jæja, eins og segjum til dæmis . . . sannleikann. 
— Þér teljið hann með smámálum? sagði prestur og hló. 
— Haldið þér, að við þömbum hann úr ámum hér í Reykjavík? Auðvitað tökum við hann inn úr homöpathaglösum . . . teljum einn, tvo dropa í sykurmola og látum hann renna varlega uppi í okkur, svo að áhrifin verði ekki of snögg. Geta má nærri, að hann er smámál, æfinlega. En hann getur samt orðið til bölvunar. 
— Sannleikurinn ? 
— Já, einmitt það . . . sannleikurinn. Og eins er um sumt fleira, sem við tölum ekki hátt um, svo að við verðum ekki að athlægi. Til dæmis réttlætið og kærleikann. Þér höfðuð lagt út af honum ágætlega á sunnudaginn. Það er nú ekki svo hættulegt. Prédikanir eru að öllum jafnaði meinlausar. Og um eitthvað verðið þið að mega tala, úr því að þið eigið að tala. En annars verðið þér að kunna að þegja. Kunnið þér það? 
— Eg vona ekki. 
— Það er nú ekki beinlínis að marka. Það má læra. Flestum lærist það. Og upphaflega vona margir, að þeim lærist það aldrei. Prestar verða að læra það. Þeim er þar ekkert undanfæri. Þeim er það conditio sine qua non.
— Nei, nú farið þér að verða of meinlegur við okkur. 
— Alls ekki. Þið verðið að gera það, sem ykkur er goldið fyrir. Við greiðum ykkur okkar gjöld fyrir að þegja. Auðvitað jafnframt fyrir að segja sumt, segja það, sem okkur kemur saman um, eða við látum sem okkur komi saman um, og er þar af leiðandi meinlaust. En einkum og sérstaklega fyrir að þegja. Haldið þér, að við greiðum ykkur gjöld fyrir að segja það, sem okkur kemur illa eða verður okkur að hneykslunarhellum? Eða finst yður sanngjarnt að búast við því ? Haldið þér, að við mundum vilja kaupa nokkurn nýjan sannleik af presti? 
— Hvers vegna ekki af presti eins og hverjum öðrum? 
— Það skal eg nú segja yður bráðum. Ef of mikið yrði um sumt af þessu, sem eg geri ráð fyrir, að yður þyki vænst um, til dæmis að taka sannleikann og réttlætið og kærleikann, þá gliðnaði þessi mannfélagshjallur sundur, sem við höfum leitað okkur skýlis í. Eg skal ekkert um það segja, hvort við kynnum ekki að koma upp einhverju nýju byrgi eftir á. Við hugsum ekki svo langt. Við reynum að halda við gamla byrginu. Til þess er kirkjan svo fyrirtaksvel fallin. Hún er mesta íhaldsafl mannkynsins. Hún tekur enga skoðun gilda, sem hún heldur að komi sér illa. Hún horfir gegnum allar sannanir, eins og þær væru ekki annað eu loft. Þangað til jafnvel allra skynminstu aulabárðar eru farnir að sjá, að sannanir eru sannanir og ekki loft — þá segir kirkjan einn góðan veðurdag: Ekki haggar þetta við mér. Og eiginlega hefi eg nú alt af verið að segja þetta sama. Þetta kunnum við vel við. Þessi staðfesta vekur traust. Þarna finnum við að bjarg er undir. En ef prestur færi að álpast út í að segja okkur eitthvað, sem okkur væri ógeðfelt, eða við gætum ekki skilið . . . ja, þér gætuð bara séð hvernig færi. Þess vegna segi eg það — temjið þér yður vandlega að þegja, ef yður er það ekki tamt. 
— Naumast ætlið þér þó að neita því, yfirdómari, að kirkjan hafi stundum sagt mönnum fleira, en þeim var geðfelt þann svipinn, fleira en þeir höfðu áttað sig á, þegar kirkjan sagði þeim það. 
— Maður guðs og lifandi! Ekki dettur mér í hug að neita því, prestur minn. Það var meðan kirkjan var að siða mennina. Það var meðan henni einni datt nokkuð nýtt í hug. Þá var hún drotning. Þá gat hún leikið sér, En það var fyrir mörgum öldum. Nú er hún orðin ambátt. Getur vel verið, að hún sé brúður Krists enn. Eg segi ekkert um það; læt það alveg hlutlaust. En hún er okkar ambátt. Henni var líka einu sinni ætlað að vera salt. Við þolum ekkert saltbragð að henni. Við viljum helzt ekkert bragð að henni. Við kunnum bezt við, að hún sé beinin í kjöttunnunni. Þá er hún föst fyrir. Og við viljum, að andlegrar stéttar menn séu spekingar, alfullkomnir spekingar, sem vita alt, vita alt af sjálfum sér, án þess að þurfa að líta í nokkura bók — en segja aldrei neitt af því, svo enginn fái höggstað á þeim — segja aldrei neitt í votta viðurvist . . . Og svona ættu allir embættismenn að vera, spekingar af þessu tægi . . . Svona er eg. Haldið þér, að eg fari að segja nokkuð, sem verður vottfast? Eg segi yður satt, að kæmi nú einhver annar inn — þótt ekki væri nema konan mín — þá þegði eg. Eg læt ekki hafa neitt eftir mér. . . . En nú ætla eg að fara og vita, hvort við fáum ekki kaffi hjá henni, og þá skuluð þér sjá mun á mér, þegar fer að fjölga. Kaffi drekkið þér væntanlega, ef þér ætlið ekki að láta flytja yður burt af landinu samstundis. 
Prestur þakkaði fyrir boðið. Yfirdómari hélt af stað höllum fæti, og fór svo hart, að frakkalöfin stóðu langt aftur af honum. 
Eftir örstutta stund kom hann aftur og vísaði prestinum inn í beztu stofuna. Mæðgurnar stóðu þar, og á borðinu var kaffi í silfurkönnu, bollapör og kaffibrauð. Húsráðandi nefndi nöfnin, og prestur heilsaði mæðgunum. 
Húsfreyja var lítil kona, fölleit, nokkuð farin að hærast. Hún hafði sýnilega verið fríð sýnum. Nú var kominn reynslusvipur á andlitið. En dökk augun voru furðu ungleg. 
— Héðan af þegi eg, sagði yfirdómari. Hér inni er mér ekki leyft að tala. Hér stendur húsfreyjan við stýrið. Eg trúi því ekki, að hún þegi. Hún heyrir til gamalli kvenkynslóð, eins og þér sjáið, kynslóð, sem talaði við alla. Unga kvenkynslóðin talar ekki við nokkurn mann, sem er orðinn hálfþrítugur. 
— Þér megið ekki láta yður bylt við verða, þó að maðurinn minn fái aðsvif, sagði húsfreyja. 
— Aðsvif'? sagði prestur. 
— Já, af stríðni. Þau em ekki hættuleg. 
Þau settust við borðið öll og fóru að drekka kaffið. 
Prestur hafði verið allsendis ókunnugur fjölskyldunni þegar hann var í skóla, enda mjög lítið kynst í bænum. Hann minti hálft í hvoru, að börnin hefðu verið fleiri, og hann spurði frúna, hvort svo hefði ekki verið . . . með hálfum huga samt, af ótta við að ýfa upp einhver sár. 
— Jú, eg á fjögur börn, svaði hún og leit heldur glaðlega fraraan í hann unglegum augunum. 
Nú varð prestur öruggur. Hann réð af svarinu, að þau væru öll á lífi. 
— Eru hin ekki heima sem stendur? 
— Jú, öll heima, mælti frúin . . . En ekki nema Ragnhildur heima hérnamegin. 
Hún sagði þetta alveg blátt áfram, eins og ekkert væri um að vera. Engin tilgerð og engin ákefð í rómnum. Presti fanst hann hafa þekt konuna alla sína æfi, og aldrei verið annað en vinur hennar. Og honum fanst ylur fara um sig allan við þá óbifanlegu sannfæringarvissu, sem í svarinu var fólgin. 
Eða stafaði ylurinn af návist dótturinnar? Að minsta kosti var yndislegt þarna að vera. 
Frúin spurði hann, hvernig honum litist á sig í Reykjavík. 
Prestur kvaðst lítið hafa litast um enn, vera öllu ókunnugur. . . . Samt er eg kominn í vandræði, þó að ekki sé lengra liðið. 
Frúin spurði, hvað að honum amaði. 
Hann kvað kennara vanta við barnaskólann í stað annars, sem tekið hefði að sér kenslu í haust, en ætlaði að láta af starfinu mjög bráðlega. 
Frúin spurði, hvort enginn hefði boðist. 
— Jú; Ásgrímur Bjarnason. 
Frúin hélt, að hann gæti þá ekki verið í miklum vandræðum . . . hefði fengið fluggáfaðan og vel mentaðan háskólamann. . . . Þér þekkið hann víst frá Kaupmannahöfn? 
— Lítið þaðan. En eg þekki hann héðan. Eg hefi lesið blöðin frá síðustu vikum. Þar hefir hann sagt margt ljótt. 
— Svo þér setjið þetta fyrir yður, mælti frúin. . . . Það leynir sér ekki, að þér eruð nýkominn frá öðrum löndum. Hér erum við orðin þessu svo samdauna, að við tökum naumast eftir því. 
— Já, eg set fyrir mig hrottaskapinn og óþverrann. Eg veit ekki, hvort með islenzkum námsmönnum er minna af sannri mentun andans en af gáfum og fróðleik. En um þennan mann er eg ekki í neinum vafa. Hann er gáfaður og fróður. En hann er ekki vel til þess fallinn að móta barnasálir. Það kann að sýnast lítið að hleypa manni að tímakenslu við barnaskóla. Í mínum augum fylgir því eins mikil ábyrgð eins og hverju öðru. Getið þér vísað mér á nokkurn annan? 
Nú kom vinnukona inn og sagði, að frammi væri kona, sem langaði til að tala við frúna. Húsfreyja stóð upp og fór fram í eldhús. 
Yfirdómari hafði steinþagað, síðan er hann settist niður. Fyrst hafði hann horft niður fyrir sig. En þegar talið barst að barnaskólanum, hafði hann farið að horfa á prest með skringilegu brosi, og prestur gat ekki áttað sig á því, hvort yfirdómari var, eða hvort hann var ekki, að spottast að honum. 
— Nú ætla eg að fara inn til mín, mælti yfirdómari og stóð upp. Eg tala, hvort sem er, ekki hér. Nú er bezt, að þér komist að raun um, prestur minn, hvað skrafhreyfinn og skemtilegur er sá fulltrúi ungu kynslóðarinnar, sem á heima hér í húsinu. 
— Eg hefi talað við dóttur yðar fyr en nú, og kvarta ekki, sagði prestur. 
— Gott! sagði yfirdómari. Haun var lagður af stað inn í skrifstofu sína og lokaði hurðinni á eftir sér. 
Ragnhildur horfði á eftir föður sínum, Á svipnum var auðséð, að henni þótti miður. Hún þagði ofurlitla stuud, og tók því næst til máls: 
— Þér megið ekki hugsa yður hann pabba eftir því, sem þér hafið séð af honum í dag. Hanu er stríðinn. Eg geri ráð fyrir, að hann hafi ekkert gert annað en stríða yður, meðan þið voruð tveir einir þarna inni. Hann sýnist vera kaldlyndur. Hann er alt annað inst inni. 
Hún þagnaði við. Presti fanst, eins og hana langaði til að segja eitthvað meira, en að henni veitti það örðugt. Hann sagði ekkert, en horfði á hana. Hún tók aftur til máls: 
— Systkin min dóu öll á einni viku. Þá lá pabbi heila nótt á bæn í samfellu. Á mömmu lagðist sú viðbótarbyrði að hugga hann. Og það var ekki létt verk. Hann er ekki kaldlyndur. Hann sér oft hlutina í skringiljósi. En eg held, að það ljós sé æfinlega bjart, og því eru æfinlega einhver hlýindi samfara. 
Prestur kom engu orði upp fyrir fögnuði. Þetta traust hafði Ragnhildur á honum! Hann leit á hana. Hún roðnaði. 
Nú kom húsfreyja inn. 
— Eg hverf að því aftur, sem við vorum að tala um. Hafið þér gert yður grein fyrir, hvað það er, sem þér eruð að leggja út í? Þér ætlið að leggja kapp á, að Ásgrími Bjarnasyni verði synjað um jafnlítilfjörlega stöðu eins og þá að verða kennari hérna við barnaskólann, af því að hann á í illdeilum og sendir ókvæðisorð um heiðvirða menn út um landið. Þér vitið, að hann lætur ekki eiga hjá sér. Hitt er yður ef til vill ekki jafnkunnugt um, að orð leikur á því, að hann riti greinar sínar flestar fyrir tilstilli Þorbjarnar Ólafssonar kaupmanns. Og Þorbjörn ræður sennilega meiru hér í bænum en nokkur einn maður annar. Og Ásgrímur á mikils megandi venzlamenn, og enn fleiri kunningja. Þér kveikið mikið bál með þessum litla neista. Þér verðið hataður, þér verðið rægður, og þér verðið svívirtur. Finst yður svo mikils vert um þetta mál, að út í alt þetta sé leggjandi ? Hugsið þér yður nú vandlega um. 
— Eg hefi hugsað um það. Eg þarf ekki að hugsa um það meira. Mér þykir svo mikils um það vert. 
Ragnhildur leit á hann, um leið og hann sagði þetta. Hvernig var þessi harðneskja komin í svipinn ? Hann sem nokkurum augnablikum áður hafði verið svo — svo — ja, hvernig ? — verið svo, að hún gat ekki annað en sagt honum það, sem hún hafði sagt. Nú var hún orðin hrædd. Við hvað? 
— Jæja, sagði frúin. Þér farið að sjálfsögðu eftir því, sem þér álítið rétt vera . . . Mér dettur í hug Sigríður, vinkona Ragnhildar minnar . . . Þú ættir að fara og finna hana, Ragnhildur. Og ef henni lízt á þetta, væri bezt, að hún fyndi prestinn . . . Þá getið þér, síra Þorvaldur, reynt hana og gert þær ráðstafanir, sem yður þykir við eiga. 
Þetta varð að samningum. Prestur stóð upp og kvaddi. 
— Munið þér, hvað eg sagði um smámálin, prestur minn, sagði yfirdómari, þegar hann var að kveðja prest í forstofunni. Og munið þér, hvað eg sagði uin að þegja. Hamingjan má vita, hvort yður hefir ekki skjátlast, þegar þér komust á þá skoðun, að þér væruð sérstaklega vel fallinn til þess að vera dómkirkjuprestur! Verið þér nú sælir! 
— Það verður þá að hafa það! sagði prestur og hló. Verið þér sælir! 
En Ragnhildur fór inn í herbergi sitt. 
Hvers vegna hafði hún sagt honum þetta? Sagt honum það alveg upp úr þurru, alveg ótilneydd. Hvers vegna hafði hún sagt honum það trúnaðarmálið, sem föður hennar var sjálfsagt sárast um? Hvað varðaði hann um instu hugarhræringar þeirra þar á heimilinu ? 
Hún vissi, hvað honum var innanbrjósts. Enginn slæðingur af efa um það. Hún vissi það í gær. Og enn betur vissi hún það í dag. 
Hafði hann þá nokkuð sagt við hana í þá átt? 
Nei. Þess þurfti ekki. Hún hefði ekki vitað það neitt betur fyrir það, þó að hann hefði skrifað henni bréf, eða fallið á kné frammi fyrir henni, eða hvíslað ástamál í eyra henni. Ekki minstu vitund betur. 
Og samt hafði hún sagt honum þetta! Auðvitað af því að hún vissi þetta! Auðvitað af því að nú stóð henni á sama um alt og alla í veröldinni nema hann! 
Nei, nei, nei! 
Hún hafði of oft lofað sér því, að hún skyldi aldrei glata sjálfri sér — að hún skyldi aldrei ganga nokkurum karlmanni á hönd með þeim hætti, að hennar eðlisfar og hennar skoðanir og hennar vilji yrði að engu. Hún ætlaði ekki að fara að svíkja það. Hún vissi um vinkonur sínar, sem gifst höfðu. Þær höfðu ekki allar þagað. 
Og hér var ekki nema um tvent að velja: Annaðhvort hann eða sjálfa sig. Ekki hvorttveggja. 
Hvaða sannanir hafði hún þess? 
Hún fann það, hún sá það, hún vissi það. Hún sá það rétt áðan. Eins og hún sæi það ekki, að með öllum röksemdum, öllum blíðuatlotum, öllum hugsanlegum mannlegum öflum hefði verið ókleift að fá hann til þess að hverfa frá því ráði, sem hann hafði tekið! 
Já, en hún hafði verið honum alveg sammála. Maðurinn hafði haft alveg rétt að mæla. Hún hefði þó ekki viljað láta hann hverfa frá réttu máli. 
Eins og hann hefði ekki verið alveg eins, þó að hún hefði verið honum ósamdóma ? Þó að hann hefði verið að fara með það, sem rangt var? Og var ekki óhætt að ganga að því vísu, að hún yrði honum einhvern tíma ósamdóma? Geta má nærri. 
Og var það veruleg bót í máli, þó að sú fjarstæða væri hugsanleg, að þau yrðu aldrei ósamdóma? Var ekki meðvitundin ein um það, að það hefði engin áhrif, þó að þau væru ósamdóma, næg til þess að girða fyrir ánægjuna? 
Og lífið fanst henni ekki lengur leiðinlegt, eins og henni hafði lengstum fundist. Nú var hún hrædd við það. 
Hún var hrædd við sjálfa sig og hrædd við hann og hrædd við alt. 
Hún fann, að ráðríkið og ofbeldishugurinn er runninn saman við alt það, sem bezt er í sálum mannanna. En einkum í hennar eigin sál. 

VIII.
Í skrifstofu Þorbjarnar. 

— Hvers vegna í andskotanum gerið þér þetta vitlaust? Þér verðið að leiðrétta þetta á augabragði. 
Þorbjörn var í sýnilegri æsingu. Bókarinn, sem hann átti orðastað við, svaraði engu. 
— Farið þér ofan í búð og segið stráknum honum Valda að fara, og flýta sér, og biðja hann Ásgrím Bjarnason að finna mig svo fljótt, sem hann geti með nokkuru móti. 
Rómurinn var enn hastur og æstur. Bókarinn fór. Þorbjörn fór inn í skrifstofu sína, inn úr bókarastofunni, og þrammaði þar fram og aftur um gólfið. 
Bókarinn kom aftur, og sagði, að Valdi væri farinn. Þorbjörn hélt áfram að þramma. Eftir ofurlitla stund rauk hann út. Bókararnir heyrðu þungt fótatakið ofan stigann. 
— Hvað gengur að karlvarginum ? Auðvitað hafði eg ekki gert neitt vitlaust. En ekki er til neins að tala um það, meðan hann er í þessu skapi. Hann áttar sig á því, þegar hann verður búinn að jafna sig. Hann hefir enga eirð. 
— Hvað ætli honum þyki ? sagði hinn. Ætli Sigurlaug hafi verið nokkuð stirð við hann í nótt? 
Þeir hlógu báðir. 
— Að minsta kosti gengur atvinnureksturinn bærilega. Ekki þarf karlinn að setja hann fyrir sig. Geðgóður maður væri eg, ef eg hefði grætt annað eins síðasta árið. 
— Hann misti nú samt skipið í sumar. 
— Já, en það var í ábyrgð. Og hann var svo heppinn að ná undir eins í skip aftur. 
— En hugsaðu þér ... 24 menn druknaðir . . . alt, sem hann hjálpar ekkjum og öðrum umkomulausum einstæðingum út af því slysi! 
— Já . . . en það ætti að halda honum í góðu skapi. Það á einmitt við hann. Hann hjálpar mikið — ógrynnin öll. Eg held, að hann yrði ekki mönnura sinnandi, ef hann væri einhverstaðar þar, sem hann gæti engum hjálpað. Hann sér svo sem ekki eftir peningunum. Hann fær margfalt í aðra hönd, þegar hann nær tökum á mönnum, fær að ráða yfir þeim. Hugsaðu þér — nú þorir engin af þessum ekkjum að gifta sig, án hans leyfis. Og hann ræður því, hvað hver krakki verður látinn gera. Og hann kemst í kynni við venzlamenn alls þessa fólks. Og hann kemur því inn hjá þeim öllum, að þeir eigi honum eitthvað mikið að þakka, og séu skyldir til að veita honum að málum . . . Nei, á skiptapanum hefir hann stórgrætt. 
Nú heyrðist þungt fótatak í stiganum. Þorbjörn kom inn aftur, með Ásgrím Bjarnason, hélt áfram inn í skrifstofu sína og lét aftur hurðina milli herbergjanna. 
— Hafið þér frétt af skólanefndarfundinum í morgun? mælti Þorbjörn, og var mikið niðri fyrir. 
Ásgrímur var hár maður og karlmannlegur, fríður sýnum og reigingslegur nokkuð, með svart, stint hár, gulgrá augu og mikið, dökt yfirskegg. 
Nei; hann hafði ekki frétt af fundinum. 
— Þá eigið þér nokkuð eftir. Eg hefi nú aldrei á minni lífsfæddri æfi vitað annað eins. Hugsið þér yður. 
Nú kom annar bókarinn inn, sá sem hafði orðið fyrir atyrðingunni. 
— Hvað viljið þér? spurði Þorbjörn óþolinmóður. 
— Eg er með fyrirspurnir neðan úr búðinni, sem eg var beðinn að leggja fyrir yður. 
— Komið þér með þær, sagði Þorbjörn. 
— Sigurður Sveinsson vill fá nýjan ofn. 
— Segið þér honum að eg eigi húsið og ráði því, hvaða ofn er í því — og að hann fái engan nýjan ofn. 
— Hann er að tala um, að ofninn sé alveg ótækur, og ekkert viðlit að hita með honum tvær stórar stofur. 
— Segið þér honum, að hann megi tala svo mikið, sem hann vill. 
— Hann býðst til þess að kaupa ofninn sjálfur, góðan ofn hérna úr búðinni, flytja hann upp eftir og koma honum fyrir á sinn kostnað. 
— Eg banna það. Eg man honum síðustu bæjarstjórnarkosningarnar. Ef hann hefði ekki leigusamning, skyldi hann vera farinn úr því húsi fyrir löngu. 
— Eg skal skila því, sagði bókarinn. 
— Er það nokkuð meira? sagði Þorbjörn. 
Þá kom heil runa af fyrirspurnum — hvort Hrólfur hrip mætti fá tvær flöskur af brennivíni, hvort einn mætti fá fimm krónur, annar tíu krónur, þriðji hrísgrjón, fjórði kaffi, fimti reku, sjötti vagn, sjöundi hest o. s. frv., o. s. frv. Þorbjörn kvað á um alt með röggsemd, og virtist ekkert furða sig á fyrirspurnamergðinni, var henni sýnilega vanur, og kunni henni ekki illa. 
Bókarinn fór. 
— Mörgu þurfið þér að sinna, sagði Ásgrímur. Eg yrði vitlaus af öllu þessu ragi. 
— Eg er ekki höfuðveikur, karl minn. Eg er af ætt Mýramanna. Kominn beint frá Agli Skallagrímssyni, segja ættartölumennirnir. 
— Og hvað er þá um fundinn? 
— Já — fundurinn! Honum var eg nú nærri því búinn að gleyma. Og honum ætti eg samt ekki að gleyma. Og honum skal ekki verða gleymt. 
— Hvenær á eg þá að taka við kenslunni? spurði Ásgrímur. 
— Taka við kenslunni — ? Þorbjörn starði á hann nokkura stund þegjandi. Aldrei, karl minnl Aldrei! 
Ásgrímur roðnaði við. 
— Hvers vegna ekki . . . ef eg má vera svo djarfur að spyrja? 
— Hvers vegna ekki — ? Af því að skólanefndin telur yður ekki hæfan til þess að segja krökkunum til. Af því að hún vill heldur einhverja stelpu utan úr kotum. 
— Nú . . . en eruð þér ekki sjálfur í skólanefndinni, maður? 
Ásgrímur var farinn að dökna til muna í framan. 
— Jú. En eg er ekki nema minnihluti — örlítill, vesalings minnihluti. Í þeim minnihluta er enginn nema eg, Og það munar nú ekki mikið um mig. 
Og Þorbjörn lagði hendurnar fram á borðið og hleypti brúnum. Svipurinn allur var í þá átt, sem honum hefði einhvern tíma komið til hugar, að eitthvað hefði um sig munað. 
— Eg botna ekkert í þessu, sagði Ásgrímur. Segið þér mér, hvernig í því liggur. 
— Ekki öðruvísi en svona: Presturinn okkar nýi sagði nei — blábert nei ! 
— En þriðji nefndarmaðurinn — hann síra Gunnlaugur? 
— Hann!? Hann var nú á báðum áttum, eins og hann er vanur, karlrolan. Í gær talaði eg við hann, og þá lét hann svo, sem enginn gæti komið til nokkurra mála annar en þér, úr því að þér sæktuð. Á fundinum í dag var hann sína stundina með hvorum. Fyrst var hann með mér, gallharður. En eg var sá bölvaður glópur að nota ekki stundina, meðan hún gafst, lofaði síra Þorvaldi að þvæla um þetta, þangað til hann var búinn að snúa karlskrattanum. Hann fór að velta vöngum og taka í nefið og samsinna og hjala um það, að alveg væri það nú satt, og því yrði nú ekki neitað, og rétt væri það og guðsorði samkvæmt, að reyna að bæla niður ofstopann og illindin. Þegar eg heyrði þesssi veðrabrigði, ætlaði eg að reyna að teygja fundinn, þangað til karlinn snerist aftur — eg vissi, að til þess mundi ekki þurfa nema svo sem hálfa klukkustund. En síra Þorvaldur, sem er sjálfsagt slunginn refur og illvígur eins og fjandinn, þó að hann þykist fara ósköp hægt — hann sá við þeim leka, og fékk stelpuna sína samþykta og alt saman bókað, alt í þeim hendingsflýti, að síra Gunnlaugur — bölvaður asninn — fékk ekki nokkurt ráðrúm til þess að snúast aftur og éta alt ofan í sig, eins og hann er vanur, og veit hann er skyldugur til, æfinlega, frá vöggunni til grafarinnar, fram í rauðan dauðann, og þessa heims og annars. 
Þorbirni hægðist sýnilega töluvert við að minnast síra Gunnlaugs. Reiðisvipurinn á andlitinu mýktist um stund í Ijósgeislum háðsins, — þó að þeir geislar þyki ekki hlýir. 
— Hvað voruð þér að tala um ofstopa og illindi ? Hvað kemur það þessu máli við? 
Ásgrímur gat ekki áttað sig á málinu enn. 
— Hvað það kemur þessu máli við? Spyrjið þér síra Þorvald að því, karl minn . . . Nú, en eg get reynt að segja yður það, ef yður langar mikið til þess. Það kemur það þessu máli við, að hann vill ekki hafa yður, ekki láta yður koma nærri börnum þessa bæjar, af því að þér skrifið skammir í blöðin. Það kemur það þessu máli við, að hann segir, að úlfúðin, sem þér og yðar líkar veki, sé ekkert annað en heiðni — versta tegund af heiðni, karl minn, sagði hann. Miklu verri en skurðgoðadýrkun, sagði hann. Miklu verri en guðsafneitun, sagði hann. Engu betri en manndráp, sagði hann. Ykkar hugarfar sé manndráparahugarfar, sagði hann. Ykkur vanti ekki annað en forna mannfélagsskipun og fornt almenningsálit til þess að vera alt af að drepa menn, sagði hann. Kristur sé ekkert annað en skrípamynd af sjálfri sér, eða skuggi eða máttlaus afturganga, karl minn, þar sem atferli annarra eins manna og yðar og yðar líka sé látið við gangast mótmælalaust, sagði hann . . . Skiljið þér nú, hvað það kemur þessu máli við, eftir því sem síra Þorvaldur lítur á það? 
— Eg skil það; að þessi prestur, sem þér hafið dembt á okkur Reykvíkinga, er fífl og flón, hlægilegur og ef til vill hættulegur skýjaglópur . . . En hvað sögðuð þér sjálfur? 
— . . . eg sagði nú svona sitt af hverju, karl minn, sagði Þorbjörn og glotti við. Það er þarflaust að fara að þylja það alt upp. Það var að engu haft, hvort sem var — þetta skiftið. 
Þorbjörn lagði áherzlu á tvö síðustu orðin, og varð dimmraddaðri en hann var vanur. Bláar æðar voru orðnar þrútnar á enninu á honum. Og harðneskjusvipur var aftur kominn á andlitið. 
— Eg talaði fáein orð við síra Þorvald, eftir að við vorum komnir út, mælti hann enn fremur. Eg sagði bara við hann: Svo þér ætlið að hafa það svona. Eftir alt, sem eg hefi fyrir yður gert, ætlið þér að hafa það svona, sagði eg. 
— Og hvað sagði hann? 
— Hann sagði svo sem ekki neitt. Ekki annað en vitleysu og gorgeir. Hann sagði bara, að hann hefði ekki selt samvizku sína fyrir dómkirkjuprestembættið. Hann er alveg óviðráðanlegur bölvaður þrákálfur . . . Þér segið víst eitthvað um þetta í Öndveginu á morgun? 
— Þér sjáið þá um, að eg komist að í blaðinu? Þegar eg kom með síðustu greinina til ritstjórans, var hann að japla um þrengsli og skammir. 
— Var hann það? Svo það var hann? 

Ætli eg ráði því ekki, ef í það fer, hvað fer inn í það blað, og hvað þar verður skilið eftir fyrir utan dyrnar? Við skulum ímynda okkur, að það verði ekki að vandræðum. Og Þorbjörn hló við. 

IX. 
Greinin. 
Greinin kom daginn eftir. 
Síra Þorvaldur sá hana inni í Skuggahverfi hjá Grímsa litla. Enn varð presti þungt um andardrátt þar. Og enn var glugginn aftur. En nú hafði verið svo við hann gert, að prestur gat lokið honum upp þrautalaust. 
Og enn lá Grímsi á móleitum koddanum og hóstaði. Og enn var hann einn í stofunni. En hann hrækti nú í glerkrukku. 
Á borðinu lá Öndvegi. 
— Kaupir mamma þín þetta blað? spurði prestur. 
— Nei, nei, nei! sagði Grímsi. Það kom drengur með það hérna áðan, og hann sagðist eiga að fara með það í hvert hús. 
— Spurðirðu hann, vegna hvers? 
— Já. Hann sagði, það væri víst af því, að það væru í því skammir um einhvern prest. 
Prestur fór að lesa — um það hneyksli, sem hann hefði sjálfur vakið, og það tjón og þá smán, sem hann hefði gert höfuðstaðnum. Barnaskólanum hefði boðist kennari, einhver gáfaðasti og bezt mentaði Íslendingurinn, sem nú væri á landinu, kandidat Ásgrímur Bjarnason. Sá maður hefði svo mikinn áhuga á lýðfræðslumálum, að hann hefði ætlað að leggja í sölurnar ekki allfáar stundir á hverri viku. En þessu boði hefði verið hafnað, og í stað þessa afbragðsmanns hefði verið tekin lítt mentuð stúlkurola. — Sanngjarnt væri að taka það fram, að ekki hefði öll skólanefndin verið sammála um þessa ósvífni. Hinn mikli mentavinur og máttarstoð bæjarfélagsins, hr. Þorbjörn kaupmaður Ólafsson, ætti þar engan hlut að máli. Aðalþungi sakarinnar lægi á hinum nýkomna presti, síra Þorvaldi, sem nú hefði sýnt það, þótt dvöl hans væri enn skömm hér í höfuðstaðnum, að hann hefði óbeit á þekking og hæfileikum. Afgangur sakarþungans lægi á herðum uppgjafaprestinum síra Gunnlaugi, vesaling, sem aldrei hefði átt mikinn mann að má, en væri nú á elliárum orðinn svo farinn að vitsmunum og staðfestu, að hann mætti tæplega telja með réttu ráði. Á þann andlega títuprjón væri ekki miklu hlaðandi. Því meiri yrði þunginn á dómkirkjuprestinum. — Vitanlega væri vafamál, hvort hann væri ekki búinn að gera sjálfan sig að hálfgerðum vitfirring, með trúarofsa og ýmis konar hindurvitnum, eftir því sem kunnugir menn lýstu honum. En hann væri að minsta kosti í virðingarstöðu í þjóðfélaginu, og hann yrði að taka við skellunum eftir slíkt athæfi. — Annars gæti ekki hjá því farið, að einhver kvennaafskifti hefðu komist að þessu máli. Með öðru móti væri það alveg óskiljanlegt. Prestur væri ungur og ókvæntur, og orð léki á því, að konum veitti auðvelt að hafa áhrif á hann — sem ekki væri ámælisvert. Hitt vildi blaðið láta með öllu ósagt, hvort áhrifin stöfuðu að þessu sinni frá þessari kvenvæflu, sem hefði tranað sér fram, eða frá einhverri annarri. — En væntanlega hefðu bæjarbúar vakandi auga á presti eftirleiðis, bæði í þessu efni og öðrum, og reyndu að afstýra því, að hann gerði söfnuði þeim, sem hefði slysast til að kiósa hann, og höfuðstað landsins, alt of mikla minkun. 
Þetta var fyrsta skiftið, sem prestur hafði séð um sig álas á prenti. Hann hafði átt von á því. Hann hafði átt von á rangfærslum og óvildarfullum getsökum. En hann hafði ekki átt von á því, að þetta tæki sig jafnsárt, þegar til kæmi. 
En hann áttaði sig bráðlega. Var hann kominn hingað til þess að hugsa um sjálfan sig og það, sem honum kynni að þykja miður? 
Hann tók að lauga andlit og hendur Grímsa, og greiða hár hans, eins og hann hafði séð Ragnhildi gera. Hann reyndi að vera kátur. Lét talið berast að öðrum löndum. Sagði honum frá stórkostlegum leikþingum á Englandi og í Vesturheimi og hvernig þau væru háð. Grímsi játaði sögunni við og við. En ekki varð prestur þess fullvís, hvort Grímsi tæki nokkuð verulega eftir því, sem hann var að segja honum. 
— Haldið þér, að eg muni deyja? sagði Grímsi, þegar prestur tók sér málhvíld. 
— Eg veit ekki, góði minn. Það veit enginn nema guð. 
— Haldið þér, að læknirinn mundi ekki vita það, ef hann kæmi? sagði Grímsi. 
— Hefir enginn læknir komið til þín ? 
— Nei. 
— Eg skal sjá um, að hann komi í dag . . . Annars skiftir það ekki miklu, hvort við lifum eða deyjum. Við höldum áfram að lifa, þó að við deyjum. Þeim, sem eitthvað eiga bágt, er sjálfsagt betra að deyja. Í öðru lífi nær guð betur til þeirra. 
Nú var enginn vafi á því, að Grímsi var farinn að hlusta. Þeir þögðu báðir ofurlitla stund. Prestur sá, að Grímsi var hugsi. 
— Honum gengur víst illa að ná til sumra, sem bágt eiga í þessu lífi, sagði Grímsi þá. 
Prestur hrökk við. 
Hann leit á þetta bæklaða barn, sem drengirnir höfðu oftast verið vondir við og móðirin hafði atyrt og líklegast barið, af því, að hann var svo seinn og haltur. Þarna lá það, hirðingarlítið og einmana, með dauðann í líkama sínum og efann um miskunn guðs í sál sinni. 
Og honum varð litið á blaðið á borðinu, fult af ójöfnuði og rangindum og ilsku. Það eitt hafði barninu verið fært í dag. 
Og hugur hans varð fullur af þjáningum og eymd og synd mannanna. 
— Hann nær til þín, elsku barn. Hann hefir sent mig til þín, sagði hann og tók í höndina á Grímsa. 
Og hann tók að segja honum það, sem honum hugkvæmdist. Og sat hjá honum fram undir kvöld. 
— Þarna fær hann það, svo um munar, þessi prestspjátrungur ! sögðu sumir og voru glaðir, þegar þeir höfðu lesið Öndvegi. 
— Þeir hafa gott af því, bölvaðir, að einhver líti eftir þeim! sögðu aðrir. 
— Hann er þá víst kvennamaður, þessi prestur. Þeir vita víst ýmislegt hver um annan, þessir heldri menn, sögðu enn aðrir. 
— Ætli hann sé kominn í kunningskap við Siggu? Hvað ætli þessi enska segi um það? sögðu sumir. 
— Hvað þessar skammir eru mikil andstygð! Auðvitað eintóm rangfærsla og lygi! sögðu aðrir. 
— Vitanlega er þetta einhver lygi, eins og vant er, sögðu enn aðrir. En það er gaman að því samt. 
Og blaðið fór inn í hvert hús og vakti ljótar hugsanir í hugum mannanna, tortrygni, grunsemdir, reiði, rógsyndi. Og híbýlin urðu full af ljótum orðum, fíflslegu hjali, klámfengnum hvíslingum, siðleysishlátrum og ýmis konar óþverra. 
— Hafið þér lesið Öndvegi? sagði Ólafur hinn margfróði. Hann skrapp inn í stofuna hjá yfirdómara. Ragnhildur sat þar við hljóðfærið. 
— Nei, sagði Ragnhildur. 
— Hafið þér ekki lesið það — skammirnar um prestinn — einhverjar þær snjöllustu, sem hér hafa sést. Þér verðið að lesa þetta. 
— Eg les aldrei Öndvegi. Því er stundum fleygt hér inn í eldhúsið. Lengra fer það aldrei. Og eg er aldrei í eldhúsinu. 
Hún sneri sér frá honum og fór að leika á hljóðfærið. 
— Vitið þér, við hverja er átt þarna í greininni, sem presturinn er kominn í kunningskap við? 
— Hvernig á eg að vita það? Eg sagði yður, að eg hefði ekki lesið greinina. Og eg les hana aldrei. 
Og hún hélt áfram með lagið. En hún fann óstyrk í hjartanu. 
— Verið þér sælar! sagði hinn margfróði maður og rauk út. 
— Sælir! sagði Ragnhildur og sat eftir. 
Nú var þá farið að svívirða hann. Og sjálfsagt mikið, mikið í vændum. 
Jæja, þetta vildi hann! Honum var sagt, hvað af því hlytist. 
En óstyrkurinn leið ekki frá. 
Var ekki hamingjan í því fólgin að standa við hlið hans í örvadrífunni — hvað sem sjálfri henni leið? Var hún líkleg til þess að hefja sjálf baráttu fyrir nokkuru réttu máli? Var ekki dýrlegt að mega styðja? Var ekki dýrlegast af öllu að mega styðja hann? 
Nei; nei, nei! 
Jú, jú, jú! 
Nei, nei! 
Og sundurleitar hugsanir komu upp úr djúpi sálar hennar. Eins og hitabólur í hver. Og æskan og ástin vörpuðu á þær bólur margvíslegum litum, ljósum og dökkum, skínandi björtum og skuggalegum. Og bólurnar hjöðnuðu aftur niður í djúpið. En alt af komu aðrar í þeirra stað, nýjar og nýjar, með nýjum og nýjum litum. 
Og Ragnhildur gat ekki áttað sig á sjálfri sér. 
Móðir Sigurlaugar. 
Prestur sat inni í stofu sinni fám dögum síðar, og var að búa sig undir sunnudagsræðuna. 
Hann ætlaði sér að tala einkum um hógværðina og friðsemdina. En um djúp hugans fóru ýmsir straumar og ollu ókyrð. »Sælir eru friðsamir, því að þeir munu guðs börn kallaðir verða«. Það var skiljanlegt, sjálfsagt. En »sælir eru hógværir, því að þeir mun jarðríkið erfa«. Langt þangað til, sjálfsagt. Lítil merki þess enn! Hógværðin ekki enn sjáanleg sigurleið, hvorki heilum þjóðum, né einstökum mönnum. Yrði það ekki fyr en þessi hjallur væri hruninn, eins og yfirdómari hafði komist að orði. 
Með yfirdómara bar upp nýjan straum. Í gær hafði hann hitt Ragnhildi úti á stræti. Hún hafði komið frá Grímsa, og hann hafði farið að segja henni, að læknirinn teldi vonlaust um drenginn. Sýnilega hafði það fengið á hana. Samt var hún einhvern veginn svo undarlega varfær. Eins og hún væri að dyljast. Eins og hún væri að gæta þess vandlega að breiða fyrir gluggana, láta ekki sjá of miklu bregða fyrir innan við. Honum fanst ilt að átta sig á því, að þetta skyldi vera sama stúlkan, sem hafði sagt honum nokkurum dögum áður frá foreldrum sínum af svo barnslegri einlægni. 
Samt var hún jafnyndisleg. Honum fanst þráin mundi verða þeim mun meiri sín megin, sem vandlegar yrði fyrir gluggana dregið. 
Samning ræðunnar gekk tregt. Straumarnir runnu saman og urðu að hringiðum. Ragnhildur leið með kurteislegum þóttasvip innan um óljósar hugsanir um friðsemd og hógværð og erfðir jarðríkisins og ribbaldahátt og Grímsa á móleitum koddanum. 
Þá var barið að dyrum. 
Inn kom roskin kona, þokkalega búin. 
— Eruð þér ekki síra Þorvaldur? mælti hún. 
Prestur kvað svo vera og bauð henni sæti. 
— Þér þekkið mig víst ekki? sagði konan. 
Nei, prestur þekti hana ekki. 
— Þér munið ekki, þegar þér fóruð með mér upp í kvíalautina og eg sagði yður söguna af tröllkarlinum, sem hylti til sín kongsdótturina? 
Konan brosti. En presti fanst brosið furðu raunalegt. 
Í huga hans fór að rofa til. Hann mintist óljóst ungrar vinnukonu hjá fóstra hans, laglegrar stúlku, sem æfinlega hafði verið kát og æfinlega góð við hann. Hann hafði þá verið örlítill hnokki. Og frá þeim tíma hafði hann ekkert um hana vitað. Eða þá alveg gleymt því, hvað um hana hafði orðið. 
— Þér eruð þó ekki Ólöf? mælti hann. 
— Jú, eg er einmitt Ólöf. 
Prestur spratt upp og bað hana vera velkomna af hinni mestu alúð og einlægni. Lítið mundi hann, hvernig hún hafði verið ásýndum. En það mundi hann, að kinnarnar höfðu verið sléttar og fallegar; hann hafði svo oft athugað það. Hann hafði hugsað sér, að Ólöf yrði konan sín, og jafnvel orðað það við hana, og hún tekið því líklega. En nú voru kinnarnar magrar og hrukkur komnar í þær. Hann mundi líka, að nefið hafði verið beint, og að honum hafði þótt það fallegast allra nefja, sem hann hafði séð. Beint var það enn. En það var orðið of stórt á þessu kinnfiskasogna andliti. 
Prestur spurði Ólöfu, hvort hún ætti heima í Reykjavík. 
Nei, hún kvaðst eiga heima austur í Árnessýslu, vera ekkja og búa með ráðsmanni. 
Hvort hún ætti engin börn. 
— Jú, eg á eina dóttur. 
Presti fanst á málrómnum, sem einhverjar áhyggjur væru dóttureigninni samfara. 
— Er hún heima hjá yður? spurði prestur. 
— Nei. Hún er hér í Reykjavík. Ólöf svaraði heldur dræmt. Eins og 
hún kveinkaði sér við að segja það litla, sem hún sagði. Samt fanst presti eins og hana langaði til þess að segja eitthvað meira. 
Hann þorði ekki að spyrja. Og þau þögðu bæði ofurlitla stand. 
— Hún heitir Sigurlaug og er hjá Þorbirni Ólafssyni kaupmanni. 
— Er hún ráðskonan þar? 
— Já. Hún er ráðskonan hans. Aftur varð þögn. Og Ólöf varp öndinni mæðilega. 
— Fer ekki vel um hana þar? spurði prestur, til þess að segja eitthvað. 
— Eftir því, hvernig á það er litið. . . . Jú-ú, sagði Ólöf. 
— Eitthvað þykir yður samt að? 
— Hafið þér ekkert heyrt um ráðskonur Þorbjarnar — þær, sem á undan henni hafa verið. 
Nei — prestur hafði ekkert heyrt um þær. 
— Þær eru í öllum áttum. Í Kaupmannahöfn, fyrir norðan, fyrir vestan, fyrir austan, og guð veit hvar. Sumar með barn í eftirdragi. Sumar ekki. Allar ólánsmanneskjur. 
Og Ólöfu vöknaði um augu. 
— Laugu minni héldu engin bönd. Hún vildi til höfuðstaðarins, til þess að mentast. Hún vildi í kvennaskólann. Hún vildi læra að sauma. Eg hafði efni á að hjálpa henni. Og eg gerði það, þó að eg væri hrædd. Eg hafði heyrt svo margt sagt af sollinum í Reykjavík. Og nú er hún komin til Þorbjarnar. 
Nú skildi prestur, hvað hún var að fara. Og honum fanst, hann ekkert geta sagt. 
— Eg kem nú aftur að tröllkarlinum, sem eg sagði yður frá fyrir svo mörgum árum, risanum, sem nam burt kongsdótturina. Lauga mín er engin kongsdóttir. Ekki nema dóttir mín. En hún á ódauðlega sál. Og hún var góð stúlka, þó að eg segi sjálf frá. Hún hafði sína galla, eins og við höfum öll. Hún var staðfestulaus, talhlýðin og gjálíf. Því hættara er henni, eins og þér sjáið. En í raun og veru var hún ekkert annað en gæðin. Hún vildi vera öllum góð, gleðja alla og hryggja engan, Getið þér nú ekki hjálpað mér eitthvað ? 
Ólöf var sýnilega komin í mikla geðshræring. 
Prestur spurði, hvort hún hefði orðið nokkurs vör, sem fengi henni sérstakrar áhyggju. 
— Já, mikils. Eg sá á öllu, að henni þótti miklu miður, að eg skyldi koma . . . Hugsið þér yður, að þykja það miður, að móðir hennar kemur að finna hana! . . . Eg held, að hún skammist sín fyrir mig . . . Eða þá, að hún fyrirverði sig fyrir mér . . . Eg veit ekki hvort heldur með vissu. Ekki bauð hún mér að vera hjá sér í nótt. Eg mæltist til þess hálfpartinn. En hún færðist undan. Sagði, að Þorbjörn tæki aldrei neina næturgesti. Og hugsið þér yður . . . eg held, að hún hafi ekki verið alveg ódrukkin. Ekki voru mikil brögð að því. En megn vínlykt var af henni. Og eg hefi heyri nokkuð af því, sem fólkið segir. Auðvitað ekki alt. En nóg handa mér. Guð minn góður . . . að hugsa sér, að hún Lauga mín skuli hafa komist í þetta! Og Ólöf grét beisklega. 
— Því er miður, að eg get ekki séð, hvernig eg ætti að hjálpa yður, hvað feginn sem eg vildi, mælti prestur. Eg geri ráð fyrir, að dóttur yðar þyki vænt um Þorbjörn. Og sé svo, þá á sambúð þeirra, þrátt fyrir alt og alt, svo mikinn rétt á sér, eftir því sem eg lít á, að sú ábyrgð er varlega takandi að sér að fara að hagga þar við. Þar kunna að vera spunnir þeir þræðir, innan um léttúð og lausung og synd, sem enginn á rétt á að slíta, nema samvizka þeirra og guð. Og svo yrði það sennilega okkur báðum ókleift. 
— Ekki skil eg nú þetta sem bezt, prestur minn, mælti Ólöf, og var ekki trútt um þykkju í röddinni. Það er sannast að segja ofvaxið mínum skilningi, að Þorbjörn eigi nokkurn rétt á því að taka dóttur mína, saklausa sveitastúlku, sem aldrei hefir gert honum neitt mein, stórspilla henni sjálfri og fara með mannorð hennar svo rækilega, að hún eigi sér aldrei uppreisnar von alla sína æfi. Og líka er það ofvaxið mínum skilningi, að eg eigi ekki rétt á að afstýra þessu, verða Þorbirni þarna þrándur í götu — ef eg get það. 
— Eg átti ekki við annað en þetta, Ólöf mín, svaraði prestur, að dóttir yðar kann að eiga rétt á að elska Þorbjörn, þrátt fyrir þetta alt saman, og haga sér eftir því. Eg fullyrði ekkert um það. Við vitum svo lítið. Við getum ekki skygnst langt inn í mannsálirnar, né séð að fullu áhrifin, sem vaxa þar og vefjast hver innan um önnur. 
— Eg ætla ekki að fara að stæla um þetta við yður, sagði Ólöf. Líklegast skil eg það ekki til hlítar. En yður er líka óhætt að trúa því, að þetta, sem þér eruð að segja, kemur ekki minstu vitund málinu við. Haldið þér, að hún Lauga mín, tvítug stúlkan, sé farin að leggja ást á karlfausk eins og hann Þorbjörn, sem sjálfsagt er kominn fast að sextugu? Það má reyna að telja einhverjum öðrum en mér trú um það. Hún kann að hafa fengið ást á hóglífinu, húsnæðinu, makindunum, matnum, vínunum. Eg veit ekki, hvort þér hugsoð yður, að nokkur eilífðargróður muni spretta upp af þeirri ást, prestur minn! Á honum Þorbirni hefir hún ekki meiri ást en eg. 
— Ráðið þér það eingöngu af aldursmuninum? spurði prestur. 
— Nei, ekki eingöngu. Eg spurði hana um það. Og hún svaraði mér svo, talaði um hann með þeim kulda, að eg get alls ekki hugsað mér, að henni þyki neitt vænt um hann. Mér skildist miklu fremur, sem hún sé sárleið á honum. En hún hefir nú flækst inn í þetta. Og hann er ráðríkis- og ofbeldisgaur, og hún ræður ekki við neitt, þegar hann er á öðru leitinu. Ekki heldur við sjálfa sig. Hún er hálfgert barn. Og hann er vanur við að beita valdinu í öllum efnum. 
— Hefir yður þá ekki dottið í hug, að hún kunni að vilja dylja yður þess, að nokkuð sé vingott með þeim Þorbirni, öðruvísi en með húsbónda og ráðskonu? Sé svo, þá getur kuldalegt tal um hann verið ólíkindalæti. 
— Eg segi yður satt, síra Þorvaldur, í þessu efni veð eg engan reyk. Eg kom inn í eldhúsið til hennar, svo að hún vissi ekkert af. Hún heyrði ekki, þegar eg barði að dyrum. Og hún átti alls enga von á mér til bæjarins. Hún var þar ein inni. Og þegar eg kom inn úr dyrunum, tautaði hún fyrir munni sér: »Æ, nú fer karlskrattinn að koma!« Eg hló og spurði hana, um hvern hún væri að tala svona vingjarnlega. Hún sagði hiklaust: Um húsbóndann! Og rétt á eftir kom hann líka. Haldið þér, að hún talaði svona við sjálfa sig, ef henni þætti vænt um hann? 
— Vill hún þá ekki fara frá honum? 
— Eg veit ekki. Hún dróst á það við mig að fara á næstu krossmessu. En það má ekki með nokkuru móti dragast svo lengi. Mikið ilt getur gerst þangað til. Og það er ekki heldur laust, sem skrattinn heldur. Eg efast mjög um, að nokkuð verði úr því þá, ef ekki er ýtt undir af meira afli en eg á til. 
Nú veit eg að þér hjálpið mér, síra Þorvaldur. Þér eruð af góðum kominn. Þér voruð æfinlega gott barn. Það fer ekki hjá því, að þér séuð góður maður. Hugsið þér yður, að móðir yðar og systir ættu í hlut. Munduð þér þá sitja hjá aðgerðalaus ? 
Ólöf talaði af svo miklum innileik, og hrellingin var svo auðheyrð, að presti gekst hugur við. 
— Eg skal gera það, sem eg get, mælti hann. — En sannast að segja þykir mér ólíklegt, að eg geti öðru til vegar komið en að vekja reiði og ilsku. En það verður að taka því, sem að höndum ber. 
Ólöf þakkaði presti hjartanlega undírtektirnar. Þau komu sér saman um að hittast eftir tvo daga og tala um, hvað ágengt hefði orðið.

XI. 
Við sjáum nú hvað setur, prestur minn! 
Þegar prestur var orðinn einn eftir, fór hann að hugsa um, hvernig hann ætti nú að snúast við málinu. Úrslitin urðu þau í hug hans, að hann kynni ekki við annað en ráðast á garðinn, þar sem hann væri hæstur — færa málið í tal við Þorbjörn sjálfan, áður en hann orðaði það við Sigurlaugu. 
Og þá hélt hann tafarlaust af stað, til þess að hitta Þorbjörn í skrifstofu hans. 
Þorbjörn tók honum ekki óglaðlega. 
— Þakk' yður fyrir síðast, mælti hann. 
— Þakk' yður sjálfum, sagði prestur. Við höfum víst ekki sézt síðan á skólanefndarfundinum. Eigið þér við hann? 
— Já, við hvað ætti eg að eiga annað? Þér prédikuðuð þar svo átakanlega yfir hausamótunum á okkur síra Gunnlaugi, ræflinum, að við ættum ekki að gleyma því undir eins. Já, síra Gunnlaugur — sá varð meyr, tuskan, undir allri dembunni um hógværð og friðsemi, sem þér heltuð yfir okkur, jafnframt því, sem þér voruð sjálfur að tala fremur ósleitilegar skammir um náungann. Eg hélt, hann ætlaði að fara að gráta. . . . Verst er, að þessi ráðstöfun ykkar virðist hafa mælst fremur illa fyrir. 
— Já, í Öndvegi, sagði prestur. 
— Víðar, karl minn. Miklu víðar. Alstaðar þar sem Öndvegi er lesið. Og það blað var að minsta kosti lesið í hverju húsi. Betra að fara gætilega. Betra að vita fótum sínum forráð. Betra að þreifa fyrir sér, karl minn. Það geri eg æfinlega. 
Ef þú áforma vildir 
þarfleg ráð þiggja skyldir, 
og þig vel fyrir sjá, 
segir Hallgrímur Pétursson. Og hann er ekki svo fráleitur, karlinu, þó að hann sé gamall. Hann stendur þeim á sporði, sumum yngri prestunum. Jæja, við sleppum nú þessu. Eg geri ráð fyrir, að málinu sé ráðið til lykta að fullu þennan veturinn. Við tölum aftur um það að hausti, karl minn. . . . Þér hafið líklegast átt eitthvert erindi við mig? 
— Já, lítils háttar, sagði prestur. 
— Jæja, komið þér með það. Eg vona, að okkur komi betur saman nú en síðast. Eg er nú æfinlega sáttfús. 
— Hjá yður er stúlka, sem heitir Sigurlaug. 
Þorbjörn leit upp hvatskeytlega. Ekki ólíkt hesti, sem er að fælast. Og hann sagði fremur hranalega: 
— Hvað er um hana? 
— Móður hennar langar til þess að hún hafi vistaskifti. 
— Hefir hún beðið yður að ganga í það mál? 
— Já; hún hefir beðið mig um það. Þorbjörn þagði við ofurlitla stund. 
Tók því næst til máls, og lagði óvenju- mikla áherzlu á orðin: 
— Gleymið þér þá nú ekki undir eins, sem eg var að lofa yður að heyra eftir Hallgrím Pétursson: Þarfleg ráð þiggja skyldir. Og mín ráð eru þetta, alveg hiklaust og skilyrðislaust og vafningalaust: Afsegið þér Ólöfu gömlu gersamlega að vera nokkuð að skifta yður af þessu máli. Það er áreiðanlega ekki yðar meðfæri, karl minn. 
— Getið þér ekki hugsað yður neinn óvilhallari ráðgjafa í þessu máli en yður sjálfan? 
— Getur verið, karl minn, getur verið. Eg get að minsta kosti ekki hugsað mér neinn ráðgjafa, sem hefir meira vit á málinu en eg. Þekkið þér nokkurn, sem fer nær um það en hann Þorbjörn gamli, sem hérna situr, hvað árennilegt það muni vera að skifta sér af mínum heimilishögum? Nefnið þér mér hann, ef þér hafið hann á hraðbergi, he, he, he! Eg segi yður satt, prestur minn, að þó að þér kunnið að geta sagt, að eg sé ekki óvilhallur ráðgjafi, þá er ráðið alls ekki síður hagkvæmt yður en mér. 
— Er yður ekki forvitni á, hvernig á því stendur, að Ólöf vill ná dóttur sinni burt frá yður? 
— Ekki svo mikil, karl minn, ekki svo mikil. Eg er ekki orðsjúkur. Mér er svona nokkurn veginn sama, hvað kerling eins og Ólöf segir. Getið þér ekki hugsað yður, að eg muni komast allra minna ferða fyrir því? 
— Jú. En jafnframt geng eg að því vísu, að yður standi ekki á sama um það, hvort þér særið aldurhnigna og mædda móður. Ekki heldur um það, hvernig þér breytið við unga stúlku, sem á engan að hér í bænum. . . . Mér finst skylda mín að segja yður, hvað fyrir konunni vakir. Hún segir, að þér spillið mannorði dóttur sinnar. Hún segir, að þér spillið henni sjálfri. Og hún segir, að dóttir sín sé í mikilli hættu á yðar heimili. 
— Og þessu hefir hún beðið yður að skila? 
— Nei. Hún hefir ekki beðið mig að skila neinu. En, eins og eg sagði yður áðan, hefir hún beðið mig að vinna að því, að dóttir sín komist burt af yðar heimili. 
— Og þér ætlið að gera það? 
— Áður en eg svara þeirri spurningu, finst mér ekki óeðlilegt, að þér svarið sakargiftum konunnar einhverju, og segið mér, hvernig þér lítið á málið sjálfur. 
Þorbjörn hafði setið við skrifborð sitt, og prestur beint á móti honum, við hina hlið borðsins. Nú stóð Þorbjörn upp. Dálítill skjálfti var á honum. En hann talaði lágt, þegar hann tók nú til máls, og reyndi sýnilega að stilla sig. 
— Eg ætla að svara yður með annari spurningu, mælti hann. Þykir yður nokkur líkindi til þess, að eg fari að tjá yður af heimilislífi mínu — gera yður grein fyrir, hvað eg haldi um mitt framferði heima hjá sjálfum mér, og hvað eg haldi ekki? Hafið þér nokkurn tima á yðar lífsfæddri æfi heyrt nokkurt orð um Þorbjörn Ólafsson, sem gefi yður minstu átyllu til þess að gera yður aðra eins vitleysu í hugarlund? 
Þorbjörn þagnaði örlitla stund. Því næst tók hann aftur til máls. Auðheyrt var, að æsingin fór vaxandi, því lengur sem hann lét dæluna ganga. 
— Hefir yður ekki komið það til hugar, að annað eins og þetta hefir enginn maður boðið mér, síðan eg fór að eiga með mig sjálfur? Og það í mínum eigin húsum! Hérna inni í skrifstofunni minni! Hefir yður ekki komið það til hugar, að eg, Þorbjörn Ólafsson, hafi botnlausa fyrirlitning fyrir öllu yðar hjali og öllum yðar hlaupum, og að yður sé bezt að sniglast einhverstaðar annarstaðar en kringum mig? Skygnist þér niður í hvern pott í Reykjavík, þar sem menn sækjast eftir yður. En varist þér mína potta. Þér vitið ekki fyr en fer að sjóða upp úr þeim. Og þá getið þér brent yður. Nei, þér brennið yður áreiðanlega. Hefir yður ekki komið það til hugar, að hérna í stofunni fyrir framan eru tveir fullfærir menn — og að stiginn hérna á ganginum er hár og brattur og auðhrapað ofan eftir honum? Hefir yður ekki komið það til hugar, að eg er meira enn 200 pund, og að ekki er mikið ístra af þeim 200 pundum, en drjúgur skerfur af sinum og kvapalausu holdi, karl minn? 
Nú stóð prestur upp. Auðsætt var, að hann var líka farinn að skifta skapi. 
— Auðvitað getið þér framið á mér ofbeldisverk, mælti hann, hvenær sem þér viljið, hvort sem þér viljið gera það nú eða síðar. En eg geri ekki ráð fyrir, að það mundi hafa nein áhrif á þetta mál. Nú sé eg að minsta kosti skyldu mína, ef eg hefi ekki séð hana áður. Og eg sé, hvernig ástatt muni vera í þeim kristnum söfnuði, þar sem þér eruð aðalmaður safnaðarstjórnar og til þess kjörinn að flytja bænir fyrir safnaðarins hönd. 
— Það er nú ekki hálaunað embætti, karl minn, he, he, he! Eg er ekki alveg viss um, að eg mundi fara á höfuðið, þó að þér sviftuð mig því! En yður er bezt að reyna. Hver veit, nema við fáum einhvern tíma að komast að raun um, hvor okkar er fastari í sínum sessi í þessum söfnuði, þó að mannvirðingar okkar séu misjafnar þar. 
— Verið þér sælir! sagði prestur. 
— Guðsfriði! sagði Þorbjörn. 
Og hægri fóturinn á honum fór á loft um leið og prestur fór út úr dyrunum, en snart hann samt ekki. 
Þorbjörn gekk um gólf í skrifstofu sinni. Hugurinn var æstur og gat í fyrstu ekki annað en elt prest með illindum. 
En ekki leið langt um, áður en hugurinn komst heim til Sigurlaugar. 
Þorbjörn fór að hugsa um samvistartíma þeirra, og einkum um yndisleg kvöld síðari hlutann. 
Siðastliðið vor, þegar hún kom til hans, hafði hún verið allólík því, sem hún var nú orðin. Ef til vill hefði prestinum og öðrum drumbum fundist þar um afturför að tefla. En Þorbirni fanst annað . . . þó að nokkuð yrði ódrjúgt í portvínsflöskunni síðustu vikurnar . . . Æth henni væri það þá of gott! . . . öll verk sin hafði hún gert af snild. En hún hafði verið fálát, eins og sveitastúlkum er títt. Hann hafði veitt henni athygli frá fyrstu. En hún hafði eins og forðast hann. Hann hafði gefið henni smágjafir. Hún hafði þakkað þær hævesklega. En lengra varð ekki með hana komist. 
Þangað til honum hafði hugkvæmst að bjóða henni vínglas inni með sér á kvöldin. Hvað það hafði verið gaman að sjá hana smakka á víninu í fyrstu, Honum fanst hún gera það líkt og fugl. Hún hafði víst naumast bragðað vín áður . . . Víst hafði hún verið yndisleg um þær mundir. Eins og fælið ungviði. Fælin við hlið. Og forvitin eftir því samt . . . Nokkuð kuldalegt hafði honum fundist fálæti hennar. En vínið hafði þítt »kuldann og klakann úr sál«, he, he, he. Það hafði fært hana að honum með furðulegum hraða. Það hafði lokið upp yndisleik hennar, eins og sólskinið lýkur upp blómknappi. 
Var hún ekki dásamleg, þegar hún kom inn til hans fyrsta skiftið með uppsett hár, í rauða flauelskjólnum, sem hann hafði gefið henni, fyrsta kjólnum, sem hún hafði eignast? Rjóð var hún og niðurlút og feimin og full af fögnuði og þakklátsemi, þegar hún rétti honum höndina, til þess að þakka honum fyrir þetta fat, sem hæfði kongsdóttur. Og hann spurði hana, hvort hún ætlaði ekki að kyssa gamla manninn. Og rauðar, hlýjar og mjúkar varirnar höfðu kyst hann utan á nefið. Og hann hafði litið á hana og spurt í huganum, hvort hún ætlaði ekki að kyssa sig á munninn. Og hún hafði skilið hann — hún hafði æfinlega skilið alt — ekkert þurfti hann einu sinni að segja henni. Og hún hafði tekið í skeggið á honum og hrist það hlæjandi og sagt: 
— Þú ert svo kafloðinn, karl. Eg kemst hvergi að öðru en nefinu. 
Og hann spurði hana, hvort hún ætlaði ekki að leggja hendurnar um hálsinn á honum. Og það hafði hún gert. Og þá gat hann kyst hana á munninn. 
Og var hún ekki óviðjafnanleg, þegar þau voru orðin tvö ein eftir niðri á kvöldin, og hún kom inn til hans, léttfætt og glaðleg, í stuttum, rauðdröfn- óttum morgunkjól — sem hann hafði líka gefið henni — og fleygði sér í hægindastól, og teygði frá sér fæturna, og spurði hann, hvort aðrar stúlkur hefðu minni fætur, og kipti þeim að sér og fal þá innan í pilsinu, og sagði, að hann væri karl, og hann mætti — uss — ekki vera að horfa á fætur á ungum stúlkum, og ef hann tæki á sér oftar, þá skyldi hún aldrei fyrirgefa honum það, og þá skyldi hún aldrei fara úr eldhúsinu alla sína æfi, hvorki nótt né dag? 
Og var hún ekki enn óviðjafnanlegri, þegar hún stóð upp með skringilegt hátíðarandlit og sagðist ætla að mæla fyrir minni hans, tók portvínsglasið og drakk úr því í botn, og fylti það aftur, og hermdi eftir Jóni Sigurðssyni — varð nákvæmlega eins og hann í málrómnum og óskiljanlega lík honum í framan — og sagði, að Þorbjörn kaupmaður Ólafsson . . . hm . . . væri sá eini maður . . . hm . . . hér í bæ með . . . hm . . . ódauðlegri sál . . . hm . . . eiginlega öllu heldur með ódauðlegu starfsþreki . . . hm . . . og lífskrafti . . . hm ? Og þegar hún hafði komið honum til að veltast um af hlátri, svo að hann treysti sér ekki til þess að sitja kyr á stólnum, en sá þann kost vænstan að flytja sig í legubekkinn og veltast þar, þá hafði hún alt í einu brugðið fyrir sig sínum eigin málrómi, litið framan í hann hlæjandi, ástríkum augum og sagt, að hann væri langbezti karlinn, sem til væri í veröldinni, og nokkurn tíma hefði verið til í veröldinni, og nokkurn tíma yrði til í veröldinni, og að í hann væri þúsund miljón sinnum meira varið en alla unga spjátrunga, og að nú ætlaði hún að drekka hans skál. 
Og þrátt fyrir alla þessa glaðværð og innan um alla þessa kátínu var hún saklaus eins og barn. Um það gat hann bezt borið. Við hafði það borið, að honum hafði þótt nóg um það sakleysi. Nú þótti honum vænt um það. Enginn gat neitt að henni fundið með réttu. Ef einhver sagði eitthvað misjafnt um hana, þá var það lygi. Nú fyrst hugsaði hann um það sem fagnaðarefni. 
Já, margs — ótalmargs — var að minnast þessa síðustu mánuði. Aldrei hafði hann hugsað sér, að hann ætti annað eins eftir. Með Sigurlaugu hafði hann gleymt að fullu stritinu og arginu og áhyggjunum. Hjá henni hafði hann kastað ellibelgnum. Hjá henni hafði hann fundið fagnaðarstrauma læsa sig um líkama og sál, eins og þegar hann var tvítugur. 
Og nú ætlaði presturinn að taka hana frá honum! 
Presturinn!! Við getum nú séð! 
Sá bölvaður andlegur lundabaggi og lúsablesi og gorkúla og geldingur! Þorbjörn rakti í huganum langa, langa runu af illyrðum. Presturinn, sem auðvitað hafði ýsublóð í æðum og lét líða yfir sig, ef hann kom nærri kvenpilsi. Hann ætlaði að gera sig að dómara yfir þrótt-mönnum þjóðarinnar, sem geymdu í sér þær einu mergleifar, sem eftir eru í Íslendingum! Við getum nú séð! 
En hvað það var vitlaust að vera að gera sér rellu út af þessu presthjali! Samt gat hann ekki þrætt fyrir það við sjálfan sig, að honum var órótt. Ekki út af neinu, sem presturinn hafði sagt. Það fyririrleit hann eins og sorpið í göturennunum. Hann gat hrækt á það. Helzt samt hrækt framan í prestinn sjálfan. En Sigurlaug hafði verið eitthvað undarleg nú nokkur kvöld, óvenjulega fálát, sagst vera lasin, þegar hann vildi vera henni góður, ekki hlegið eins og áður, annaðhvort alls ekki hlegið, eða þá hlegið uppgerðarhlátri, að honum fanst. 
Og hugur hans hvarflaði að þeirri hættu, að prestur kynni, þrátt fyrir alt og alt, að fá sínu máli framgengt, og Sigurlaug ryki burt frá honum. Hver gat vitað, nema þessir prédikunarkjaftaskar næðu valdi á ungum, óþroskuðum stúlkum? Ekki vantaði þá málbeinið. Og alt af mátti láta kvenfólk tárast með nógu sætu ræðusulli. Reyndar hélt hann ekki, að Sigurlaugu mundi vera sérstaklega grátgjarnt, eða prestafortölur eiga mjög rennslétta rás inn um hlustirnar á henni. Í hennar hug var meira af sólskini en rigningum . . . En hver veit samt? 
Og hann fann, að hann vildi síður missa Sigurlaugu en alt annað. Heldur missa efni sín og álit og vald á mönnunum. Hvað var það alt saman í samanburði við dillandi hlátur og hvíta handleggi og unað æskunnar og dularfullan, óumræðilega mjúkan vonagróður eftir kalda þyrkingsdaga ? 
Og honum fanst, að ætti hann að missa hana, yrði auðn utan um sig . . . Hvar átti hann þá að vera á kvöldin? . . . Og til hvers átti hann að hlakka ? . . . Og að hann yrði sjálfur að gamalmenni ? . . . Og snöggvast varð hann fullur af meðaumkun með sjálfum sér. 
En hann hristi þá veiklun af sér skyndilega. 
— Eg skal ekki! Eg skal ekki! 
Við sjáum nú hvað setur, prestur minn ! 

XII. 
Sigurlaug. 
Sigurlaug hafði ekki sagt móður sinni ósatt. Henni þótti ekkert vænt um Þor- björn. 
Hún hafði komið til hans um vorið. Og staðan hafði henni þótt fýsileg. Kaupið var hátt, og lítið að gera. Annað fólk var ekki í húsinu en þau Þorbjörn og vinnukona. Dálítið hafði hún verið hrædd um, að sér mundi veita örðugt að gera honum til hæfis. Hún hafði heyrt til þess tekið, hvað hann væri uppstökkur og ráðríkur. Fyrstu dagana var hún eins og á nálum um, að hann yrði vondur út af einhverju. En hann varð aldrei vondur út af neinu. Hann var ekkert annað en ljúfmenskan sjálf og þakkaði alt, sem gert var, svo alúðlega, að Sigurlaug fór að hugsa um, að annar eins húsbóndi væri naumast til á landinu. Hún skildi ekkert í því, að svona skyldi hafa verið skrökvað á hann. 
Eftir nokkurar vikur varð hún þess vör, að hann var farinn að líta til hennar hýrara en áður. Hún gat ekki betur fundið, en að honum þætti mjög viðkunnanlegt að hafa hana sem mest í návist við sig. Hann fór að gefa henni smágjafir. Og hann fór að bjóða henni að setjast inn til sín á kvöldin og drekka með sér glas af góðu víni. Hún hafði sjaldan smakkað vín á æfi sinni. En aldrei neitt jafngott. Fyrirtaksvel fanst henni fara um sig þarna inni í skrautbúnum stofunum. Og Þorbjörn lék á als oddi. Hann var svo skringilega glaður og þakklátur, ef hún gerði honum eitthvað til skemtunar. Henni hafði oft verið sagt, að hún gæti verið skrítin og skemtileg — einkum þegar hún hermdi eftir. En enginn hafði nokkuru sinni látið uppi jafnmikinn fögnuð út af gamni hennar og glensi eins og Þorbjörn. 
Þegar hér var komið sögunni, skaut upp alveg nýrri hugsun: Var hugsanlegt, að hún gæti með nokkuru móti fengið jafngóða stöðu og þá að verða eiginkona Þorbjarnar? Var það ekki meira lán en nokkur gat búist við, að hennar biði, umkomulausrar sveitastúlku — að setjast í allan þennan auð, að breytast í einni svipan úr fátækling, sem leitaði sér atvinnu hjá vandalausum, í eina af efnuðustu frúm þessa bæjar? 
Freistandi var það. Og nokkurar vikur var þetta aðalhugsun hennar — sú hugsunin, sem réð öllum hennar gjörðum. Hún athugaði og setti vandlega á sig það, er hún fann, að var honum til mestrar ánægju. Og hún gekk á það lagið. 
Einu sinni kom henni til hugar að athuga bækur hans. Þær voru í skáp uppi í svefnherbergi hans, og ekki mjög margar. Henni veitti auðvelt að átta sig á þeim. Þær skiftust í tvo flokka. í öðrum flokkinum voru gamlar guðsorðabækur — sjálfsagt frá þeim tíma, er hann hafði verið bóndi í sveit fyrir mörgum, mörgum árum. Yfir þann flokkinn hljóp hún með öllu. Í hinum flokkinum voru skáldsögur á dönsku. Ekki hefði þurft sérstaklega mikinn bókmentafræðing til þess að verða þess bráðlega var, að valinu á þessum bókum hefði ráðið maður, sem gaman hefði af að lesa um gleðimenn og gleðikonur. Í kvennaskólanum hafði Sigurlaug lært að fleyta sér í dönsku. Hún hvomaði í sig þessar fjörugu bækur. Ung stúlka, sem hugsaði sér að hafa einhver hlunnindi af yndisleik sínum, gat mikið af þeim lært. 
Vínið og skáldsögurnar, giftingarhugurinn og glaðværð Þorbjarnar — alt örvaði þetta hana svo, að hún varð húsbóndanum óvenjulegur fagnaðarauki á kvöldin niðri í stofunni. Og gjafir hans fóru vaxandi. En þess gætti hún af staðfestu, að Þorbjörn skyldi ekki eiga neinum þeim úrslitasigri að fagna, sem hún taldi sér vansæmd að. Fyndist henni hann ætla að verða of nærgöngull, fór hún rakleiðis í rúmið og tvílæsti herbergi sínu. 
En á síðustu vikum hafði orðið gagngerð breyting á hug hennar. 
Fleiri voru farnir að veita henni athygli en Þorbjörn. Hún var nú svo vel búin hvert sinn, sem hún kom út á stræti, að afburðum sætti. Og hún var með laglegustu stúlkum í bænum. Augnaráð piltanna leyndi sér ekki. Né heldur hitt, hvað þeir voru farnir að taka ofan fyrir henni af mikilli kurteisi. Tvo undanfarna vetur hafði hún verið í Reykjavík, og enginn hafði tekið neitt eftir henni. Nú fann hún, að athyglina skorti ekki. Og sú athygli kom frá ungum og laglegum karlmönnum. 
Tilkomumestur þeirra var Ásgrímur Bjarnason. Og hann dró enga dul á það, að honum gætist vel að henni. Hann var farinn að venja komur sínar heim til hennar. Fyrst gerði hann sér það til erindis að spyrja eftir húsráðanda. Því næst leyndi hann því ekkert, að erindið væri það eitt að rabba við hana. Og brátt urðu þau svo kunnug, að hún gæddi honum á portvíni Þorbjarnar, og drakk með honum sjálf. 
Hann hafði verið nýfarinn, þegar móðir hennar kom. Og þá hafði hann fært í tal við hana, hvort vistin væri ekki daufleg hjá jafngömlum manni, og að sér fyndist hún alt of góð til þess að eyða æfi sinni með þessu móti. Hún hafði hlegið. En því næst hafði hún sagt með alvörusvip, að fátæklingar gætu ekki á alt kosið. Þá hafði hann sagt, að ekki tryði hann því, að ekki yrðu einhver ráð, ef hana fýsti sjálfa burt. En bezt væri að fara að öllu með hægð, styggja ekki Þorbjörn, og að sjálfsögðu láta ekki sín getið. 
Þetta kom við viðkvæman streng í huga hennar. Henni voru farnar að leiðast þessar kvöldskemtanir Þorbjarnar. Hún var farin að hugsa um það, að ánægjunnar væri ekki að leita í sambúð við gamlan, hálfklunnalegan karl. Hún var farin að fá óbeit á hlátrum hans. Stundum fann hún hrylling fara um sig, þegar hann kom við hana. Hún sárkveið því, að hann kæmi heim á kvöldin. Henni hitnaði um hjartaræturnar hvert skifti, sem Ásgrímur kom inn úr dyrunum. Og jafnframt var hún hrædd, meðan hann stóð við. Hún vissi ekki, nema Þorbjörn kynni að rekast heim. Eða fá fregnir af því, að Ásgrímur væri að venja þangað komur sínar. Og svo mikið traust hafði hún ekki á ljúfmensku Þorbjarnar, að hún gerði ráð fyrir, að hann mundi taka því með ástúð, að hún legði til muna lag sitt við unga karlmenn — þó að vinir hans ættu í hlut, eins og Ásgrímur. Skrautbúnar stofur Þorbjarnar voru að verða að dýflissu, kjólarnir frá honum að fjötrum og kvöldin með honum að andstygð. Hugurinn leitaði út, út í glaðværð ungra manna. Hún varð að fá eitthvað inn í hugann frá öörum. Ekki gat hún verið eldurinn, sem legði til allan hitann. 
Úr verzlunarskrifstofu Þorbjarnar hélt presturinn rakleiðis heim í ibúðarhús hans, í því skyni að tala við Sigurlaugu. 
Hún lauk upp fyrir honum, og hugði, að hann mundi spyrja eftir húsráðanda. 
Hann spurði, hvort hann gæti fengið að tala nokkur orð við hana eina. Hún fór að hugsa um, hvað presturinn gæti átt vantalað við sig. En hún bauð honum inn í stofu, og þau fengu sér sæti bæði.
Prestur tók til máls: 
— Eins og þér vitið, er móðir yðar komin hingað til bæjarins. 
— Já, sagði Sigurlaug. Þekkið þér hana nokkuð? 
— Já. Eg þekti hana, þegar eg var lítill. Eg man það, meðan eg lifi, hvað hún var mér góð. Og hún mundi eftir mér. Og hefir leitað til mín. 
Sigurlaugu fór að gruna, að móðir hennar mundi eitthvað hafa á sig minst. Hún vissi ekki, hvernig hún ætti að taka því — hvort hún ætti að firtast eða ekki. Fekk ekki heldur svigrúm til þess að íhuga það mál. 
— Hún hefir minst á einkamál yðar við mig. Hún ber þau vist fyrir brjóstinu ríkara en nokkuð annað. Hún hefir sýnt mér það mikla traust og þá miklu ástúð að leita til mín með það málið, sem henni er hjartfólgnast. En nú þykir mér engin von, að þér berið sama traustið til mín. Þér þekkið mig alls ekkert. Ef þér viljið ekkert tala við mig um vandamál yðar, þá nær það ekki lengra. Eg á, auðvitað, engan rétt á að skifta mér af þeim, nema yður sé það ljúft. Við slítum þá talinu tafarlaust. Og eg bið yður þá velvirðingar á því, að eg hefi gert yður ónæði. En ef þér getið felt yður við að sýna mér svipað traust eins og móðir yðar sýnir mér, þá vil eg lofa yður því að reynast yður eins og góður bróðir. 
Prestur mælti af svo mikilli ástúð og kurteisi, að Sigurlaugu féll allur ketill í eld. Hún hafði ekki kjark til þess að vísa honum burt. 
— Hvað sagði mamma þá? spurði hún. 
— Hún er hrædd um, að vistin hér í húsinu sé yður hættuleg. Og vill fá yður til þess að fara héðan. 
— Í vor? 
— Nei, nú sem fyrst. 
— Eg get það ekki. Eg er ráðin til vors. 
— Nú langar mig til þess að spyrja yður að einu. Eg bendi yður aftur á það, að eg legg ekki að yður að svara. Þér verðið sjálf að útkljá það mál, hvort þér teljið rétt gert af yður að svara mér eða ekki. Eg spyr eingöngu sem vinur móður yðar. Eg á enga heimting á, að þér teljið mig vin yðar. En ef þér viljið svara á annað borð, þá bið eg yður auðvitað að segja mér eins og er. 
— Um hvað viljið þér spyrja? 
— Þykir yður nokkuð vænt um húsbónda yðar? 
Sigurlaug svaraði alveg hiklaust: 
— Nei ! 
— Hafið þér þá orðið þess vör, að hann felli hug til yðar? 
Sigurlaug horfði í gaupnir sér og handlék borðalykkju á kjólnum sínum. Prestur beið eftir svarinu. En Sigurlaug þagði. 
— Eg þykist sjá, að móðir yðar skilji alveg rétt, hvernig ástatt er. Og hún er svo undur, undur hrædd. Hún segir, að sumar af ráðskonum húsbónda yðar hafi ratað í raunir út af sambúðinni við hann. Þær hafa verið góðar stúlkur áður. Allar stúlkur eru góðar, áður en þeim er spilt. Þær kunna að hafa haldið áfram að vera góðar, þó að þær hafi ratað í þær raunir, sem menn lita alment á með lítilsvirðing. Þær kunna að hafa batnað. Þeim kann að hafa aukist sálarstyrkur og kærleikur við mótlætið. Enginn getur um það sagt að óreyndu. En þær hafa ratað í það, sem er ólán í augum mannanna. Og móðir yðar vill forða yður frá þeirri hættu. 
Sigurlaug horfði enn í gaupnir sér, Henni fanst málrómur prests svo þýður og hann sjálfur vera svo fullur af umburðarlyndi og góðvild, að henni var unun að því að heyra hann tala. Prestur hélt áfram máli sínu: — Þér megið ekki halda, að eg sé að dæma nokkurn mann. Það liggur við, að mér standi meiri stuggur af dómgirni mannanna en öllum glæpum þeirra. Það ólán, sem móðir yðar óttast, getur styrkt þá strengi sálarinnar, sem mest er um vert. En líka er mjög hætt við að það fari með þá. Á því getur ekki verið neinn vafi. Og eg á ekki eingöngu við það ólán, sem móðir yðar óttast og mest ber á. Það eitt, að vera samvistum við karlmann, sem býður ást sína og sækir á, án þess að nokkurt bergmál vakni í sál konunnar, er vafalaust mjög hættulegt. Gefi hún karlmanninum undir fótinn, er hættan auðsæ. Og þó að hún geri það ekki, er hætt við að togni á strengjum, sem þandir eiga að vera, og að ósjálfráð lítilsvirðing vakni á ástinni sjálfri, einu af þeim blómum mannsandans, sem allrafegurst eru og viðkvæmust. Og þá er konan ekki óskemd. 
Af þessum ástæðum mundi eg leggja það til — ef eg hefði nokkurn tillögurétt í þessu máli — að þér færuð að ráðum móður yður og losuðuð yður héðan það fyrsta. 
Sigurlaug drakk í sig orð prestsins; en einkum samt róm hans. Á þeirri stund var eins og sál hennar væri öll á hans valdi. 
— Eg get ekki farið. Eg er vistuð hér til vors, eins og eg sagði yður, mælti hún. 
— Munduð þér vilja það, ef þess væri kostur? 
— Eg held það. — Nokkurt hik var á henni. 
— Þá getur það ekki verið ókleift, hélt hann. 
Og hann fór að spyrja hana, að hverri atvinnu hún mundi helzt vilja snúa sér. — Hún vissi það ekki. — Hvort hún mundi vilja fara í vist? — Nei, alls ekki. — Hvort hún mundi vilja fara að sauma? — Ekki hélt hún það. — Komast í búð? Það hélt hún helzt. — Hvort hún hefði augastað á nokkurri sérstakri búð? — Hún nefndi eina af mestu verzlunum bæjarins. 
— Ætlið þér þá að fara, ef þetta getur tekist? 
— Eg veit ekki. Hvernig ætti eg að losna ? 
— Fá samþykki húsbónda yðar. 
— Hann gefur aldrei samþykki sitt. 
— Gefi hann ekki samþykki sitt, þá farið þér samt. 
— Á eg þá að svíkja vistarráðin? 
— Ef þér hugsið yður vandlega um, og komist að þeirri niðuratöðu, að yður sé hér hætta búin. Þér verðið að læra að velja og hafna. Nú er yður sjálfsagt bezt að hugsa yður um. Eg legg ekki að yður að fara. Eg get ekki annað gert en vekja athygli yðar á hættunni. Ef þér sannfæistt um hana sjálf, þá eigið þér að haga yður eftir þeirri sannfæring. Og hvað sem þér ráðið af, þá minnist þér þess, að eg vil reynast yður eins og bróðir. 
Prestur kvaddi og fór. 
Sigurlaug stóð eftir og vissi ekki sitt rjúkandi ráð. Það eitt vissi hún, að henni þótti vænt um, að prestur gaf henni umhugsunarfrest. Ummæli prests ófust saman í huga hennar við endurminningar og hugsanir um Ásgrím og aðra unga karhnenn. Alt varð að einni þoku. Og aldrei hafði hún kviðið því eins og nú, að Þorbjörn kæmi heim. 
