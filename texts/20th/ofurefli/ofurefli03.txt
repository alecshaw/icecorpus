 Vindurinn tók upp blaðsnifsi á götunni, þeytti því upp á þrep fyrir utan gluggann, tók það þaðan aftur og bar það á burt. Þorvaldur fór að hugsar um, að nú sæi hann það aldrei framar. Gaman væri að vita, hvað af því yrði á endanum. Og samt gerði ekkert til um bréfsnifsið. Hann langaði ekki til þess að vita það. Hann langaði til þess að vita, hvað yrði um sjálfan sig og allar lifandi verur í öllum alheiminum. Hann hló að sjálfum sér í huganum. Minna mátti nú ekki gagn gera! Veröld við veröld. Alt af nýjar veraldamiljónir — óendanlegar miljónir, líkamlegar og andlegar. Hugann sundlaði. Hann, sem ekkert vissi, vildi vita um þetta alt! 
Hann fór að hugsa um systkin sín, sem öll höfðu dáið í æsku. Hvað var orðið um þau? Og um foreldra sína, sem hann hafði ekki séð, en átti svo mikið að þakka. Þau höfðu skilið honum eftir svo mikil efni, að hann gat mentast og litast um í veröldinni. Hvað var orðið um þau? Allir, sem til þektu, höfðu sagt honum, að móðir hans hefði verið yndisleg kona. Fögur eins og bjartur vormorgunn á æskuárum. Stilt og þolinmóð í andstreyminu. Ávalt full ástúðar og kærleika. Hvað var orðið um hana? Hugurinn varð gljúpur sem barnshugur. 
Þá kom lítill drengur, sex ára gamall, þaðan úr húsinu inn til hans og settist á hnéð á honum. Þorvaldur hafði séð hann áður, og haldið að hann væri sonur hjónanna. Þorvaldur strauk um kollinn á drengnum, og spurði hann, hvort honum þætti ekki vænt um pabba sinn. 
— Pabbi er dáinn, sagði drengurinn. En guð ætlar að vera pabbi minn. 
Þorvaldur þagði, og horfði á dúnmjúka kinnina á drengnum. 
— Mamma er líka dáin, bætti drengurinn þá við. Og guð ætlar líka að vera mamma mín. 
— Hver hefir sagt þér þetta? spurði Þorvaldur. 
— Hún móðursystir min, sagði drengurinn. 
Og hann hljóp glaður og öruggur ofan af hnénu á Þorvaldi, út úr herberginu og inn til móðursystur sinnar. 
Þorvaldur sat eftir. 
Þá rann upp yfir hann úrslitastund æfinnar. Hann ásetti sér ekkert. Viljinn gerði ekkert vart við sig. Hann vissi að eins, að frá þeirri stund ætlaði hann að vera guðs megin, sannleikans megin, réttlætisins megin, kærleikans megin alla sína æfi. Hann vissi, að þá götu ætlaði hann að halda, þó að hún yrði via dolorosa. Hann vissi, að guð var með honum nú, með einhverjum sérstaklegum hætti. Hann vissi, að guð hafði alt af verið með honum, hafði ávalt verið faðir hans og móðir hans. Og heitur straumur kom einhverstaðar innan úr instu og dularfylstu fylgsnum vitundarlífsins og fylti sál hans og líkama óumræðilegum fögnuði, sem hann hafði aldrei fundið áður. 
Hann vissi, að hann gat aldrei orðið trúaður maður með alveg sama hætti og hann hafði verið í æsku. Hann vissi, að hann var orðinn frjáls maður. Hann vissi, að sál hans fór aldrei aftur í þær flíkur, sem rifnað höfðu utan af henni. Hann vissi, að hann gat aldrei tekið neitt trúanlegt fyrir þá sök eina, að aðrir höfðu kent það. Hann vissi, að andi hans gat aldrei framar lotið neinum manni. En hann vissi, að hann gat lotið guði. 
Svefnlöngunin var alveg horfin, hjöðnuð í þessari sól. Lundin var aftur orðin létt. Ofurlítið af sams konar hitastraum var komið inn í hugann, eins og þar hafði komið þennan dýrlega dag í Lundúnum. 
Og hann lét hugann líða í loftinu og leika sér uppi yfir ókönnuðum höfum tilverunnar, fagnandi út af því, að alt fengi hann að kanna einhvern tíma. Og stundum tók hann spretti inn að hólnum og annnesjum endurminninganna. 
Ein kom upp úr hafinu, eins og hálfskringilegt, hálfgeigvænlegt eyjarfjall. Atvik frá barnæsku hans, sem legið hafði í gleymsku um mörg, mörg ár. 
