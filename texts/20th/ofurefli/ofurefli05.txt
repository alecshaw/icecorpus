
IV. 
Vígsludagurinn. 
Næsta sunnudag eftir var veðrið yndislegt. Froststirðningur, forin orðin að engu, og mönnum fanst Reykjavík vera orðin nýr og betri bær. Veðrið var kyrt, en ýmist dró samt fyrir sól eða frá, og út um nesin lágu dökkir skuggar í sólbjörtum haustfölvanum. Snæfellsjökull var í glampandi geislabaði. Hin fjöllin með öllum hugsanlegum bláma. En Esjan og Hengillinn voru farin að hærast. 
Þorvaldur gekk vestur fyrir bæinn. Margvíslega fegurð hafði hann séð. En hvergi var jafnyndislegt og hér heima. Þegar hann hafði lagt af stað úr Reykjavík síðast, hafði hann naumast vitað af því, að þar væri neitt fallegt. Hvar hafði hann haft augun? 
Já, mikil var breytingin. Og mest á honum sjálfum. . . . Og nú átti að vígja hann í dag. 
Hann fór að hugsa um þúsundir sálna, sem hann átti að gæta. Hann þekti enga þeirra. Og engin þeirra þekti hann. Margir voru sjálfsagt mótsnúnir honum, prestefni Þorbjarnar. Enn fleiri voru sjálfsagt mótsnúnir lífsskoðun hans. 
Og var ekki nægur vandi að gæta sinnar eigin sálar? Var bætandi við það þúsundum sálna? 
Hann hitti Steingrím fyrir vestan bæinn. Hann var líka að hressa sig í góðviðrinu. Þeir urðu samferða, og fóru fram hjá Landakoti. 
Þar var sungið hátt og snjalt í kirkjunni. 
— Óskemtilegt væri það; ef kaþólskan færi að læsa sig út hér á landi, sagði Steingrímur. 
— Ja-á . . . yður finst það? Steingrímur leit á hann alvarlegum spurnaraugum. 
— Finst yður ekki? 
— Ju-ú. Kaþólska kirkjan misskilur líklega fleira en margar aðrar kirkjudeildir. En þrátt fyrir það kann hún að eiga djúpsettari skilning en margir aðrir á sumum hliðum sannleikans. Og miklu kærleiksljósi hefir hún veitt inn í sálir margra manna. 
— Það gera nú vist aðrar kirkjudeildir ekki síður. Finst yður viðkunnanlegt eða bera vitni um framför þjóðarinnar, ef við færum að fá helgra manna dýrkun aftur hér á landi? 
— Eg veit ekki, sagði prestefni. . . Ekki ætti það í raun og veru að spilla mönnum; að hugsa mikið og daglega um þá menn, sem lifað hafa heilögu lífi. Og kaþólska kirkjan gerir sér í hugarlund, að komast megi í einhvers konar samband við framliðna menn, sem lifað hafa heilögu lífi. Þaðan megi fá styrk og aðstoð og fyrirbænir. 
Steingrímur var svo góður og rétttrúaður mótmælandi, að honum lá við að hneykslast á þessu. 
— Við ættum ekki að þurfa að halda á sambandi við þá, né fyrirbænum þeirra. Okkur hefir verið kent, að nóg sé að komast í samband við guð. 
Þorvaldur sá eftir því, að talið skyldi hafa borist þessa leiðina. Hann fann, að manninum mundi veita örðugt að skilja sig. Og hann hafði ekki hugsað þennan málstað sinn svo vel, að honum væri neitt verulega ant um að koma manninum í skilning um hann. En ekki kunni hann samt við að þagna með öllu. Nokkuð svipað því eins og að renna af hólmi. 
— Þér viljið sjálfsagt aðstoð og fyrirbænir góðra manna í þessum heimi. Eru þá líkindi til þess, að minna verði um þetta vert við það, að mennirnir komast inn í annað æðra líf? Við vitum undur lítið um guðs vegi og samband hans við mennina. Við vitum, að hann notar góða menn til þess að styðja veika menn hér. Og við vitum ekki nema hann haldi því áfram, eftir að mennirnir hafa fluzt héðan. 
