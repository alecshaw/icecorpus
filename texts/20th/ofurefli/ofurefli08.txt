
Hann talaði um kærleikann, þann kærleika, sem þvægi fætur annarra, þjónaði öðrum. Vildu menn gera sér grein þess, hver afstaða þeirra væri til guðsríkis, þá væri sjálfsagt beinasti vegurinn sá, að rannsaka, hve mikið væri inni fyrir af þeim kærleika. Ræðumanni skildist svo, sem þar væri mælikvarðinn. Sumir héldu, að mælikvarðinn væri »barnatrúin« — hve mikið væri eftir af henni. Það væri ekki eingöngu rangt, heldur gæti og orðið hættulegt. Sannleiksástin væri það ekki heldur. Vitaskuld héldi hún huganum hreinum; en hún gæti haldið honum köldum, ef kærleikann vantaði. Réttlætisþráin ekki heldur; væri ekki kærleikurinn henni samfara, gæti hún gert hugann harðan. En þó að alt vantaði annað en kærleikann, þá væri mönnunum borgið, ef nóg væri af honum. Alt hið göfugasta í manneðlinu flyktist í förin hans. 
Ræðumaður kvaðst, því miður, ókunnugur enn í þessum bæ. En ekki væri hann í neinum vafa um það, að mikið væri til hér af kærleika. Hann væri til hvarvetna í mannlífinu. Annars eitraðist alt og grotnaði sundur. En hins væri hann líka jafnvís, að mikið vantaði á, að nóg væri til af honum. Ein fyrsta sýnin, sem hann hefði séð í bænum, hefði verið dauðadrukkinn maður í einni göturennunni. Hvar sem barnahópar væru saman komnir á götunni, kvæði nágrennið við af ljótum orðum. Og víða, þar sem komið væri til fullorðna fólksins, væri alt fult af ómildum dómum. Bak við slíkar sýnir og heyrnir lykist upp fyrir huganum heilt úthaf af kærleiksleysi. Hér og þar um bæinn lægju umkomulausir smælingjar, fárveikir. Og aðstandendur þeirra ættu svo í vök að verjast að vinna fyrir sér, að þeir gætu ekki stundað sjúklingana sæmilega. En í bænum væri sér sagt, að til væri mikill flokkur ungra kvenna, sem ekkert hefðu fyrir stafni og létu sér leiðast. Mundi nokkur hafa tíma til að láta sér leiðast af iðjuleysi, ef nóg væri til af kærleikanum? 
Ragnhildur leit upp. Hún sá í einni svipan, að þreytusvipurinn var horfinn af augunum á presti, að þar var í stað þreytunnar svo mikið af glampandi fjöri, að henni fanst, hún hefði aldrei séð slíkt áður. Og nú fanst henni ekki lengur presturinn horfa inn í annan heim. Nú fanst henni hann horfa á sig. Og hún leit niður og horfði í gaupnir sér það sem eftir var ræðunnar. Hún heyrði ekki neitt meira í samfellu. Í fylgsnum sálar hennar gerðist eitthvað, sem hún vissi ekki hvað var. En það aftraði henni frá að hlusta með athygli. Og hún vissi, að í allri kirkjunni var dauðaþögn, annarstaðar en á prédikunarstólnum, að þessi hundruð manna, sem þarna voru saman komin, hlustuðu á boðun kærleikans í daglegu lífi og héldu niðri í sér andanum. 
Í lok guðsþjónustunnar kom Þorbjörn enn upp á kórgólfið, til þess að þakka drotni, að hann hefði nú kent sér, hvað hann vildi, að hann gerði, og til þess að biðja hann um aðstoð til þess að varðveita orðið í hreinu hjarta, styrkjast í trúnni; betrast í guðrækilegu framferði og huggast í lífi og dauða. 
Ragnhildur skildi ekki, hvernig á því stóð, að henni hafði aldrei fundist fyr en nú sem kalt vatn rynni sér milli skinns og hörunds, þegar Þorbjörn fór að þylja. 
— Svo nú er það orðið hættulegt að hafa sína barnatrú, karl minn, eftir því sem dómkirkjupresturinn segir, sagði Þorbjörn við Jón Sigurðsson á heimleiðinni frá kirkjunni. 
— Að hafa barnatrúna sem mælikvarða, sagði Jón Sigurðsson. 
— Já, er það ekki alveg það sama? sagði Þorbjörn hvatskeytlega og fleygði sálmabókinni úr hægri hendinni yfir í þá vinstri. 
— Jú, jú, jú, sagði Jón Sigurðsson. 
— Bara að maður þurfi ekki að hafa eins mikið fyrir að losna við piltinn, eins og að fá hann, sagði Þorbjörn. 
— — Nýi presturinn fór að hugsa um það á leiðinni heim til sín, að hann hefoi séð stúlkuna með gráa sjalið í kirkjunni. Honum þótti kynlegt, að hann skyldi vera að hugsa um það. En kynlegra samt, að honum hafði fundist í kirkjunni, sem sér þætti vænt um það, og að honum fanst það enn. 
Hann flýtti sér að fara að hugsa um annað. 

