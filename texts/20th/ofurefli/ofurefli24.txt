
— Hvað það kemur þessu máli við? Spyrjið þér síra Þorvald að því, karl minn . . . Nú, en eg get reynt að segja yður það, ef yður langar mikið til þess. Það kemur það þessu máli við, að hann vill ekki hafa yður, ekki láta yður koma nærri börnum þessa bæjar, af því að þér skrifið skammir í blöðin. Það kemur það þessu máli við, að hann segir, að úlfúðin, sem þér og yðar líkar veki, sé ekkert annað en heiðni — versta tegund af heiðni, karl minn, sagði hann. Miklu verri en skurðgoðadýrkun, sagði hann. Miklu verri en guðsafneitun, sagði hann. Engu betri en manndráp, sagði hann. Ykkar hugarfar sé manndráparahugarfar, sagði hann. Ykkur vanti ekki annað en forna mannfélagsskipun og fornt almenningsálit til þess að vera alt af að drepa menn, sagði hann. Kristur sé ekkert annað en skrípamynd af sjálfri sér, eða skuggi eða máttlaus afturganga, karl minn, þar sem atferli annarra eins manna og yðar og yðar líka sé látið við gangast mótmælalaust, sagði hann . . . Skiljið þér nú, hvað það kemur þessu máli við, eftir því sem síra Þorvaldur lítur á það? 
— Eg skil það; að þessi prestur, sem þér hafið dembt á okkur Reykvíkinga, er fífl og flón, hlægilegur og ef til vill hættulegur skýjaglópur . . . En hvað sögðuð þér sjálfur? 
— . . . eg sagði nú svona sitt af hverju, karl minn, sagði Þorbjörn og glotti við. Það er þarflaust að fara að þylja það alt upp. Það var að engu haft, hvort sem var — þetta skiftið. 
Þorbjörn lagði áherzlu á tvö síðustu orðin, og varð dimmraddaðri en hann var vanur. Bláar æðar voru orðnar þrútnar á enninu á honum. Og harðneskjusvipur var aftur kominn á andlitið. 
— Eg talaði fáein orð við síra Þorvald, eftir að við vorum komnir út, mælti hann enn fremur. Eg sagði bara við hann: Svo þér ætlið að hafa það svona. Eftir alt, sem eg hefi fyrir yður gert, ætlið þér að hafa það svona, sagði eg. 
— Og hvað sagði hann? 
— Hann sagði svo sem ekki neitt. Ekki annað en vitleysu og gorgeir. Hann sagði bara, að hann hefði ekki selt samvizku sína fyrir dómkirkjuprestembættið. Hann er alveg óviðráðanlegur bölvaður þrákálfur . . . Þér segið víst eitthvað um þetta í Öndveginu á morgun? 
— Þér sjáið þá um, að eg komist að í blaðinu? Þegar eg kom með síðustu greinina til ritstjórans, var hann að japla um þrengsli og skammir. 
— Var hann það? Svo það var hann? 

Ætli eg ráði því ekki, ef í það fer, hvað fer inn í það blað, og hvað þar verður skilið eftir fyrir utan dyrnar? Við skulum ímynda okkur, að það verði ekki að vandræðum. Og Þorbjörn hló við. 

IX. 
Greinin. 
Greinin kom daginn eftir. 
Síra Þorvaldur sá hana inni í Skuggahverfi hjá Grímsa litla. Enn varð presti þungt um andardrátt þar. Og enn var glugginn aftur. En nú hafði verið svo við hann gert, að prestur gat lokið honum upp þrautalaust. 
Og enn lá Grímsi á móleitum koddanum og hóstaði. Og enn var hann einn í stofunni. En hann hrækti nú í glerkrukku. 
Á borðinu lá Öndvegi. 
— Kaupir mamma þín þetta blað? spurði prestur. 
— Nei, nei, nei! sagði Grímsi. Það kom drengur með það hérna áðan, og hann sagðist eiga að fara með það í hvert hús. 
