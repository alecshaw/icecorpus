 
— Ekki skil eg nú þetta sem bezt, prestur minn, mælti Ólöf, og var ekki trútt um þykkju í röddinni. Það er sannast að segja ofvaxið mínum skilningi, að Þorbjörn eigi nokkurn rétt á því að taka dóttur mína, saklausa sveitastúlku, sem aldrei hefir gert honum neitt mein, stórspilla henni sjálfri og fara með mannorð hennar svo rækilega, að hún eigi sér aldrei uppreisnar von alla sína æfi. Og líka er það ofvaxið mínum skilningi, að eg eigi ekki rétt á að afstýra þessu, verða Þorbirni þarna þrándur í götu — ef eg get það. 
— Eg átti ekki við annað en þetta, Ólöf mín, svaraði prestur, að dóttir yðar kann að eiga rétt á að elska Þorbjörn, þrátt fyrir þetta alt saman, og haga sér eftir því. Eg fullyrði ekkert um það. Við vitum svo lítið. Við getum ekki skygnst langt inn í mannsálirnar, né séð að fullu áhrifin, sem vaxa þar og vefjast hver innan um önnur. 
— Eg ætla ekki að fara að stæla um þetta við yður, sagði Ólöf. Líklegast skil eg það ekki til hlítar. En yður er líka óhætt að trúa því, að þetta, sem þér eruð að segja, kemur ekki minstu vitund málinu við. Haldið þér, að hún Lauga mín, tvítug stúlkan, sé farin að leggja ást á karlfausk eins og hann Þorbjörn, sem sjálfsagt er kominn fast að sextugu? Það má reyna að telja einhverjum öðrum en mér trú um það. Hún kann að hafa fengið ást á hóglífinu, húsnæðinu, makindunum, matnum, vínunum. Eg veit ekki, hvort þér hugsoð yður, að nokkur eilífðargróður muni spretta upp af þeirri ást, prestur minn! Á honum Þorbirni hefir hún ekki meiri ást en eg. 
— Ráðið þér það eingöngu af aldursmuninum? spurði prestur. 
— Nei, ekki eingöngu. Eg spurði hana um það. Og hún svaraði mér svo, talaði um hann með þeim kulda, að eg get alls ekki hugsað mér, að henni þyki neitt vænt um hann. Mér skildist miklu fremur, sem hún sé sárleið á honum. En hún hefir nú flækst inn í þetta. Og hann er ráðríkis- og ofbeldisgaur, og hún ræður ekki við neitt, þegar hann er á öðru leitinu. Ekki heldur við sjálfa sig. Hún er hálfgert barn. Og hann er vanur við að beita valdinu í öllum efnum. 
— Hefir yður þá ekki dottið í hug, að hún kunni að vilja dylja yður þess, að nokkuð sé vingott með þeim Þorbirni, öðruvísi en með húsbónda og ráðskonu? Sé svo, þá getur kuldalegt tal um hann verið ólíkindalæti. 
— Eg segi yður satt, síra Þorvaldur, í þessu efni veð eg engan reyk. Eg kom inn í eldhúsið til hennar, svo að hún vissi ekkert af. Hún heyrði ekki, þegar eg barði að dyrum. Og hún átti alls enga von á mér til bæjarins. Hún var þar ein inni. Og þegar eg kom inn úr dyrunum, tautaði hún fyrir munni sér: »Æ, nú fer karlskrattinn að koma!« Eg hló og spurði hana, um hvern hún væri að tala svona vingjarnlega. Hún sagði hiklaust: Um húsbóndann! Og rétt á eftir kom hann líka. Haldið þér, að hún talaði svona við sjálfa sig, ef henni þætti vænt um hann? 
— Vill hún þá ekki fara frá honum? 
— Eg veit ekki. Hún dróst á það við mig að fara á næstu krossmessu. En það má ekki með nokkuru móti dragast svo lengi. Mikið ilt getur gerst þangað til. Og það er ekki heldur laust, sem skrattinn heldur. Eg efast mjög um, að nokkuð verði úr því þá, ef ekki er ýtt undir af meira afli en eg á til. 
Nú veit eg að þér hjálpið mér, síra Þorvaldur. Þér eruð af góðum kominn. Þér voruð æfinlega gott barn. Það fer ekki hjá því, að þér séuð góður maður. Hugsið þér yður, að móðir yðar og systir ættu í hlut. Munduð þér þá sitja hjá aðgerðalaus ? 
Ólöf talaði af svo miklum innileik, og hrellingin var svo auðheyrð, að presti gekst hugur við. 
— Eg skal gera það, sem eg get, mælti hann. — En sannast að segja þykir mér ólíklegt, að eg geti öðru til vegar komið en að vekja reiði og ilsku. En það verður að taka því, sem að höndum ber. 
Ólöf þakkaði presti hjartanlega undírtektirnar. Þau komu sér saman um að hittast eftir tvo daga og tala um, hvað ágengt hefði orðið.

