
XI. 
Við sjáum nú hvað setur, prestur minn! 
Þegar prestur var orðinn einn eftir, fór hann að hugsa um, hvernig hann ætti nú að snúast við málinu. Úrslitin urðu þau í hug hans, að hann kynni ekki við annað en ráðast á garðinn, þar sem hann væri hæstur — færa málið í tal við Þorbjörn sjálfan, áður en hann orðaði það við Sigurlaugu. 
Og þá hélt hann tafarlaust af stað, til þess að hitta Þorbjörn í skrifstofu hans. 
Þorbjörn tók honum ekki óglaðlega. 
— Þakk' yður fyrir síðast, mælti hann. 
— Þakk' yður sjálfum, sagði prestur. Við höfum víst ekki sézt síðan á skólanefndarfundinum. Eigið þér við hann? 
— Já, við hvað ætti eg að eiga annað? Þér prédikuðuð þar svo átakanlega yfir hausamótunum á okkur síra Gunnlaugi, ræflinum, að við ættum ekki að gleyma því undir eins. Já, síra Gunnlaugur — sá varð meyr, tuskan, undir allri dembunni um hógværð og friðsemi, sem þér heltuð yfir okkur, jafnframt því, sem þér voruð sjálfur að tala fremur ósleitilegar skammir um náungann. Eg hélt, hann ætlaði að fara að gráta. . . . Verst er, að þessi ráðstöfun ykkar virðist hafa mælst fremur illa fyrir. 
— Já, í Öndvegi, sagði prestur. 
— Víðar, karl minn. Miklu víðar. Alstaðar þar sem Öndvegi er lesið. Og það blað var að minsta kosti lesið í hverju húsi. Betra að fara gætilega. Betra að vita fótum sínum forráð. Betra að þreifa fyrir sér, karl minn. Það geri eg æfinlega. 
Ef þú áforma vildir 
þarfleg ráð þiggja skyldir, 
og þig vel fyrir sjá, 
segir Hallgrímur Pétursson. Og hann er ekki svo fráleitur, karlinu, þó að hann sé gamall. Hann stendur þeim á sporði, sumum yngri prestunum. Jæja, við sleppum nú þessu. Eg geri ráð fyrir, að málinu sé ráðið til lykta að fullu þennan veturinn. Við tölum aftur um það að hausti, karl minn. . . . Þér hafið líklegast átt eitthvert erindi við mig? 
— Já, lítils háttar, sagði prestur. 
— Jæja, komið þér með það. Eg vona, að okkur komi betur saman nú en síðast. Eg er nú æfinlega sáttfús. 
— Hjá yður er stúlka, sem heitir Sigurlaug. 
Þorbjörn leit upp hvatskeytlega. Ekki ólíkt hesti, sem er að fælast. Og hann sagði fremur hranalega: 
— Hvað er um hana? 
— Móður hennar langar til þess að hún hafi vistaskifti. 
— Hefir hún beðið yður að ganga í það mál? 
— Já; hún hefir beðið mig um það. Þorbjörn þagði við ofurlitla stund. 
Tók því næst til máls, og lagði óvenju- mikla áherzlu á orðin: 
— Gleymið þér þá nú ekki undir eins, sem eg var að lofa yður að heyra eftir Hallgrím Pétursson: Þarfleg ráð þiggja skyldir. Og mín ráð eru þetta, alveg hiklaust og skilyrðislaust og vafningalaust: Afsegið þér Ólöfu gömlu gersamlega að vera nokkuð að skifta yður af þessu máli. Það er áreiðanlega ekki yðar meðfæri, karl minn. 
— Getið þér ekki hugsað yður neinn óvilhallari ráðgjafa í þessu máli en yður sjálfan? 
— Getur verið, karl minn, getur verið. Eg get að minsta kosti ekki hugsað mér neinn ráðgjafa, sem hefir meira vit á málinu en eg. Þekkið þér nokkurn, sem fer nær um það en hann Þorbjörn gamli, sem hérna situr, hvað árennilegt það muni vera að skifta sér af mínum heimilishögum? Nefnið þér mér hann, ef þér hafið hann á hraðbergi, he, he, he! Eg segi yður satt, prestur minn, að þó að þér kunnið að geta sagt, að eg sé ekki óvilhallur ráðgjafi, þá er ráðið alls ekki síður hagkvæmt yður en mér. 
— Er yður ekki forvitni á, hvernig á því stendur, að Ólöf vill ná dóttur sinni burt frá yður? 
— Ekki svo mikil, karl minn, ekki svo mikil. Eg er ekki orðsjúkur. Mér er svona nokkurn veginn sama, hvað kerling eins og Ólöf segir. Getið þér ekki hugsað yður, að eg muni komast allra minna ferða fyrir því? 
