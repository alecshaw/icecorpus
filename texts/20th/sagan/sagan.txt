Sagan öll 1985
Pétur Gunnarsson

Kommúnan fylltist óðum af fólki, umræðuefnin flögruðu á meðan menn
voru að koma sér fyrir í lágum hægindum og sessum. Nýkomna stelpan
velti vöngum yfir því hvort ekki væri hægt að skrifa sig inn í Mystík
í Háskólanum, taka próf í Tarot og Stjörnuspeki. Solla sagðist vilja
hverfa frá sálfræðinámi og hefja kennslu úti á landi, eins gott að
verða brjálaður þar.

 Svo fríkað að hanga í þessum háskólum! hló Svanur, það er allt hér!
og benti á gagnaugað. Allt og sumt er að nenna inn að ná í það.

 Í hverju ert þú? spurði Anna nýkomna.

 Ég er í ferðalögum, svaraði Svanur, hann hafði farið á milli 50 og 60
tripp eða "droppað" eins og hann kallaði það og gat rakið jarðsöguna í
fáum dráttum og haldið langar ræður um Guð, Sólina og Hitler - allt
skynjanir frá ferðum sínum, enda titlaði hann sig gjarnan "ferðamann".

 Já en í hverju ertu? ítrekaði Anna.

 Ég er sýslumaður, svaraði Svanur.

 Hvernig þá, hváði Anna.

 Ég sýsla við svo margt, útskýrði Svanur og sagði frá því þegar hann
hætti í læknisfræðinni, bara kjarnaðist fyrir honum hvað hún er í raun
og veru billeg. "Krabbamein og niðurgangur eru innvortis, sífilis og
fótbrot útvortis".

 Málvísindi, aftur á móti, þau spanna allt sem er.

 Það voru þó tæplega hefðbundin málvísindi sem Svanur lagði stund á.
Eftir kerfisbundna ruglun allra skilningarvita var hann farinn að sjá
system í öllu. Hann hafði fengið þá vitrun að þegar tungunni er á
botninn hvolft kemur kjarni málsins í ljós. Nú orðið var það iðja
hans að snúa öllum orðum við: sál varð lás, fólk klof, rass zar.

 Anna, hugsaði Svanur upphátt, þú ert eins aftur á bak.

 Jafn óskipulega og umræðuefnin gengu hin efnin á milli: kaffi tóbak
harðfiskur hass.

 Eftir einhverju furðulegu lögmáli bættust alltaf fleiri við. Landar
sem höfðu verið á Íslendingaslóðum og meðal annars heimsótt Árnasafn
og beðið með öndina í hálsinum eftir því að sjá handritin en fýlan
draup af prófessornum meðan hann talaði og benti í allar áttir:
"Þarna á þessu skrifborði er RITVÉL, þetta sem þið sjáið við veggina
er kallað BÓKAHILLUR".

 Hann er ekki alveg með fúlle fem, sagði konan hneyksluð.

 Fylgdarmaður konunnar hló og skellti sér á lær þar sem hann sat flötum
beinum á gólfinu.

 Viðstaddir mældu manninn og konuna út eins og þau væru af af annarri
plánetu. Konan var með varalit og veski. Svo ankannanlegt að sjá
manninn sitja á gólfinu í dökkum jakkafötum og þröngar buxnaskálmar
drógust upp á miðja kálfa.

 Maðurinn tók upp pela og bað um að hann yrði látinn ganga hvað hann og
gerði eins og lýsisflaska sem menn snertu með tveimur fingrum til að
handlanga hana áfram til næsta manns.

 Þetta var blaðamaður og óskaði eftir samstarfi við að gera prógramm um
ungt fólk sem kemur til Kaupmannahafnar og verður fyrir nýjum áhrifum,
reynir fíknilyf og tekur þátt í annars konar sambýlisháttum en það
hefur vanist. Hann hafði í huga útvarpsleikrit, jafnvel í
viðtalsformi við þetta unga fólk sjálft.

 Andri kvaðst ekki hafa áhuga á þessu fyrirtæki, í fyrsta lagi væri
hann aðeins gestkomandi hér og í öðru lagi þótti honum verkefnið
rislágt og þiggjandalegt: það er enginn munur á brennivíni og hassi
nema stigsmunur. Auk þess væri honum mjög á móti skapi að gera
útvarpsefni sem hefði ákveðinn útsendingartíma. Njörvun dagskrár í
fyrirfram ákveðnar einingar í mótsögn við lífið og þar af leiðandi
lifandi list. Ég þyrfti heilt kvöld að ráða útvarpinu og fá það til
afnota með öðru fólki.

 Útvarpsráð myndi aldrei samþykkja það, sagði maðurinn ákveðið.

 Auðvitað, sagði Andri, útvarpið er málgagn borgarastéttarinnar.

 Hjá okkur fá jafnvel kommúnistar að koma boðskap sínum á framfæri -
mynduð þið hleypa mér og öðrum frjálslyndum mönnum í hljóðnemann?
spurði blaðamaðurinn og hló léttilega.

 Borgarastéttin kemst ekki af án verkalýðsins, svaraði Andri þurrlega.
Aftur á móti þrífst verkalýðurinn fyrst þegar honum hefur tekist að
losa sig við borgarastéttina.

 Ég er á móti ofbeldi, sagði sá frjálslyndi, ef nýtt þjóðfélag þarf að
kosta eitt einasta mannslíf þá er ég á móti því.

 Þetta vakti almenna kátínu líkt og þegar lítið barn lætur uppi
einfalda en aðlaðandi heimsmynd.

 Borgaralegu þjóðskipulagi var komið á með blóðugum byltingum, áréttaði
Andri, því er viðhaldið með styrjöldum og arðráni út um allan heim.
Lýðræði er bara lag sem er blístrað þegar kapítalismanum vegnar vel.
Strax og á móti blæs er plötunni snúið við og lúðrasveitin spilar
hergöngulög.

 Krakkar mínir, er ekki voða langt síðan þið hafið komið heim? spurði
konan.

 Blaðamaðurinn benti á jakkann sem Svanur var í og sagði sáttfús að
svona jakka hefði Davy Crockett átt.

 Andri brást við hart og sýndi fram á hve borgaralegt það væri að
tengja fatagerðarhefð frumbyggja Ameríku þessu imperíalisma afstyrmi
sem maðurinn nefndi.

 Ætli hann sé mikið imperíalískari en vindillinn sem þú ert að reykja?
sagði konan.

 Vindillinn skerpir andstæðurnar í því próletaríska andrúmslofti sem ég
hrærist í, svaraði Andri, en íþrótt hans var að grípa öll orð og sýna
fram á ideólógískan bakgrunn þeirra.

 Þetta þótti aðkomufólkinu full strembið á fastandi maga og sögðust
vera farin út að borða.

 Eiríkur og Magga duttu inn úr deginum með fangið fullt af blöðum. Þau
voru að koma frá því að sjá >f14<Rauðu kvenliðasveitina>f13<, fyrstu kínversku
kvikmyndina sem Vesturlandabúar fengu að skoða frá því í
Menningarbyltingu. Fyrr um daginn höfðu þau verið að dreifa
Landhelgisáróðri.

 Það hvarflaði ekki að Eiríki að setjast í hægindin sem stóðu til boða
í sessum og gólfpúðum heldur sótti hann tvo stóla inn í eldhús.

 Hann var kominn með herraklippingu og til fara eins og skóladrengur á
hausti. Samt ekkert hjá Möggu í pilsi niður fyrir hné og það sem
meira var og Njáll hefði látið segja sér þrisvar: Hún var í
brjóstahaldara!

 Í framhaldi af því hlaut að vera óhætt að spyrja hver munurinn væri á
þeim og streita fólkinu? Svarið var í Rauðakverinu: "Hinn sanni
byltingarmaður hreyfir sig meðal fólksins eins og fiskur í vatni".

 Fannst ykkur myndin ekki yndislega hallærisleg? spurði Solla.
Þar sem ástarsenurnar koma hjá okkur eru handabönd og
augnaráð full af trúnaðartrausti hjá þeim.

 Fólki sem búið er að framkvæma Byltinguna býður maður ekki upp á röfl,
sagði Eiríkur. Það er að bræða stál.

 Já, sagði Magga, af hverju þurfa vinstrimenn endilega að lufsast með
hár og skegg og reykja sig í kaf eða sökkva í sýru?

 "Et sygt samfundssystem skaber i förste omgang syge oprörere", sagði
Andri og bætti við að hann sæi ekki hvernig það samræmdist marxismanum
að vera orðinn hlaupatík hjá íslenska útgerðarauðvaldinu.

 Þegar við segjum Marxisminn, þá meinum við hinn lifandi marxisma sem
leikur starfrænt hlutverk í lífi og baráttu alþýðunnar - ekki marxisma
í orðum, sagði Eiríkur Tse-Tung.

 Þessi mynd minnti mig á Vefarann mikla frá Kasmír, sagði Andri.
Muniði ekki Stein og Diljá, þau voru alltaf að þrýsta af alefli hvort
annars hendur og horfa drukknum augum hvort á annars varir?

 Ert þú enn að drabba í skáldskap? spurði Magga eins og stálpað barn
hefði verið staðið að verki með snuð.

 Ritmál sem orsakar ekki þróun á borð við ódýra brennsluaðferð á
múrsteini handa þróunarlöndunum er dautt og ómerkt, afgreiddi Eiríkur
eins og apótekari.

 Vandamál stalínista og maóista er að þeir ná ekki að fóta sig í
Nútímanum, svaraði Andri. Kunna ekki rassgat að kommúníkera. Halda
að það sé smávandamál. Einfaldanir þessara hópa eru hryllilegar en
samt sem áður halda þeir uppi ákveðnum verðmætum sem aðrir hafa
yfirgefið. Stéttabaráttan og Neisti eru helstu málgögn rómantísku
stefnunnar í dag.

 Hvað er að frétta af Dodda? spurði Eiríkur til þess að ansa þessu
ekki.

 Solla rétti honum síðasta kort.

 Að lestrinum loknum ferðaðist kortið á milli þeirra, það var póstlagt
í Góu á Indlandi og þau rýndu í það eins og til að leita svara.

 Óneitanlega ber þetta vott um fullkomið agaleysi, sagði Eiríkur, hann
virtist hafa rifið sig upp í kraftmikinn marxisma og hafnar síðan í
botnlausri mystík og búddisma.

 Lagfæra þarf setningu gamla mannsins um að stéttabaráttan sé hreyfiafl
sögunnar, "stéttabarátta og stöff" væri nær lagi, sagði Bylgja.

 Tilkoma þessara lyfja er alveg tvímælalaust í félagslegu samhengi,
mótmælti Eiríkur. Trúhneigðin er þjóðfélagsleg afurð, sagði Marx og
að í mannlegum reynsluheimi fyndist ráðning á öllum þeim uppákomum sem
leitt gætu kenninguna út í dulhyggju.

 Andri sagðist vilja nota alla stimulanta sem hægt væri að komast yfir,
missa ekki af neinu.

 Ég hef marga grunaða um að þjást einfaldlega af græðgi, sagði Bylgja.
Þessi leitun eftir "hæsta stigi" kommúnismakenninganna, ultrastefnu
sem leyfir engar málamiðlanir, fullkomlega dogmatískri og
einstrengingslegri, er það ekki sama tilhneiging og eiga nýjasta
bílmódelið?

 Andri sagðist ekki vera hissa á því að smáborgaradóttir héldi uppi
svona diskúr, einmitt svona hlutu smáborgarabörnin að tala samkvæmt
Marx.

 Pabbi minn er verkamaður, hló Bylgja, það er pabbi þinn sem er
heildsali.

 Mamma mín er verkakona, flýtti Andri sér að bæta við.

 Nema hvað, allar konur eru verkakonur um leið og kallinn fer frá
þeim, sagði Bylgja og sópaði prjónadótinu sínu ofan í skjóðu, reis á
fætur, rixaði yfir gólfið og plaköt stóðu lárétt í loftinu þegar hún
skellti hurðinni.

 "Woman is the nigger of the world", sönglaði Solla.

 Hafiði séð hvernig Fromm tuskar Marcuse í Analytische
Sozialpsychologie und Gesellschaftsteorie? spurði Andri og setti um
leið í gang hanaslag. Stelpurnar rottuðu sig saman í eldhúsinu en
strákarnir tóku púlsinn á Heimsmálunum.

 Á meðan þeir töluðu bjó um sig tilfinning um að heimurinn breyttist,
að þeir breyttu heiminum með orðum sínum. Þess vegna hlustuðu þeir
aldrei hver á annan heldur kepptust við að breyta heiminum, skapa
heiminn hver í sinni mynd.

 
 Hann hafði aldrei verið jafn sjálfum sér nógur, jafn algerlega á eigin
spýtur. Það var engu líkara en aukaatriðin hefðu skolast burt og
aðalatriðið stóð eftir ótruflað: "Þú ert þú".

 Eins og ferðin hefði gert honum kleift að losna frá sjálfinu sem
hversdags byrgði honum sýn. Eins og geimfari sem laus undan
þyngdarsviði jarðar sér hana hrærast í réttum hlutföllum innan um
stjörnur og tungl. Hvernig sem hann skoðaði hug sinn fann hann ekki
örðu af þeirri áhyggju sem hafði þjakað hann áður. Svo algerlega
hafði hann endurheimt sjálfan sig að hann gat horfst í augu við allar
sínar fyrirmyndir, þær bara hringsóluðu hver á sínum stað líkt og
Júpíter, Venus og Marx.

 Strax og hann væri lentur ætlaði hann að hraða sér á fund Bylgju og
skýra henni frá niðurstöðum ferðarinnar.

 Húsin mótuðust smátt og smátt út úr myrkrinu, bleik og marsípanleg.
Einhver disneyblær yfir öllu. Nýútskriðið fótaferðafólk breyttist í
Andrés Önd, Litla Stygga Úlfinn og þarna ummyndaðist kelling með
fransbrauðslengju í Dísina með töfrasprotann.

 Þetta var mjúk lending.

 Íslenska stelpan sem hafði komið í gær sat bergnumin við að blása
sápukúlur, þyrlaði heilu sólkerfunum út í herbergið og fylgdist með
þróunarferli hverrar veraldar um sig þar til hún sprakk. Svanur sat
hugfanginn við að raða flöskum og náði svona algeru sambandi við efnið
að það var engu líkara en glerin bráðnuðu saman á samskeytunum og upp
rann flöskuturn, sívalur og skakkur eins og þessi í H.C.Andersen eða
var það Písa?

 Andri horfði á myndina af Karli Marx sem Doddi hafði málað yfir allan
vegginn andspænis gluggunum: jólasveinsandlitið með döpru stingandi
augun.

 Margt benti til að Doddi hefði Nútímann á valdi sínu, héldi að minnsta
kosti í einn þráð. Hann hafði þorað að kosta öllu til, kasta öllu frá
sér.

 Frammi í eldhúsi sat þjóðakokkteillinn og fór með Faðirvorið til að
gefa hvert öðru hugmynd um hvernig málin hljómuðu. Svanur ruglaðist
og byrjaði aftur þrisvar. "It's much longer than the Swedish", sagði
sænska stúlkan áhyggjufull. Hún bar einkennishúfu með hamri og sigð
og prófíla helstu byltingartrölla í derinu.

 Er þetta ekki besta kjöt í heimi, sagði Andri og braut rif úr hryggnum
sem stúlkan hafði komið með heiman frá Íslandi. Þetta er eins og að
vera kominn heim. Þetta ert þú.

 Ögh! Þetta er eins og svitakirtlar, sagði sú sænska og lét bitann út
úr sér aftur. Andri horfði á hann gubbast út úr henni og rísa upp
nýfætt lamb sem reyndi að standa í lappirnar og brölta í átt að
dýnunni þar sem Sólveig hafði koxað í öllum herklæðum.

 "Guðs lambið sem ber syndir heimsins", dæsti Svanur um leið og hann
strauk fituna úr glansandi yfirskeggi og hökutoppi. Hann var með
ljóst hár niður á herðar, klæddur leðurjakka með síðu kögri: hárafar
og búningur Buffaló Bills.

 Undarlegt hvernig sýran eins og reif grímuna frá andliti fólks og
flakandi sárið útvarpaði innstu hugrenningum. Andri var alveg viss um
að þessi sænska og ameríkaninn væru í vitorði með Kvennahúsinu, send
hingað til að hafa gætur á honum.

 Hva, ertu að fara? sögðu þau nær samtímis þegar hann gerði sig
líklegan til að yfirgefa herbergið. Ameríkaninn stillti sér meira að
segja upp í gangveginum.

 Neinei, bara skreppa á kló, sagði hann og dáðist að yfirvegun sinni.
Af ásettu ráði skildi hann yfirhöfnina eftir á stólbakinu. Þegar hann
var kominn fram greip hann slöngubút, tengdi úr vaskinum í klósettið
og lét renna sem svaraði pissbunu. Ýtti útidyrahurðinni frá stöfum og
lét varlega á eftir sér. Saup hveljur í svölu morgunlofti, úti var
hvergi sála, bara hundar og kettir sem snuðruðu í rusli án þess að
vera sér meðvitandi um þátttöku í alternatívri sambúðartilraun.

 Kristjanía samanstóð af aflögðum herskálum og íslenski þjóðflokkurinn
hafði lagt undir sig álmu í yfirmannabústaðnum, sumir bara í
stuttu orlofi frá puðinu heima líkt og eldri kynslóðin fór á
Skoðsborg. Aðrir pældu í að skjóta rótum, rækta sér til matar, vinna
leðurmuni og selja í grannríkinu Kaupmannahöfn.

 Við innganginn mætti Andri góðlegum borgara með skjalatösku sem
ávarpaði hann með góðum degi, kvaðst hafa lesið um hippafríríkið
Kristjaníu í blöðunum og drifið sig að skoða. Stórhrifinn, sagðist
sjálfur hafa tekið þátt í fyrstu tjaldferðunum upp úr 1920.

 Hvar áttu heima? spurði maðurinn og á samri stundu hljómuðu í vitund
Andra öll jólaböllin og: "Gekk ég yfir sjó og land/hitti þar einn
gamlan mann/sagði svo og spurði svo/hvar áttu heima?" Síðan komu
hlæland, grátland, stappland og hoppland hvert á fætur öðru.

 Ég á heima á Innlandi, sagði Andri.

 Innlandi, já, svaraði maðurinn, er gott undir bú þar?

 Þar eru þjóðartekjur óþrotlegar og deilast jafnt og óskipt niður á
íbúana, sagði Andri.

 Hvar er Innland? spurði maðurinn, greinilega njósnari.

 Innland er undirniðri, svaraði Andri, undirniðri er annað líf sem er
miklu raunverulegra en þetta sem blasir við og er í raun og sannleika
sjónhverfing.

 Það var engu líkara en hann hefði staðist próf, maðurinn rétti honum
höndina og þeir runnu saman í handtaki, en af því að Andri kreisti ögn
fastar kom aflsmunurinn fram í litlum hnúðum á herðablöðum mannsins og
þegar hann kreisti öðru sinni spruttu út vængir og maðurinn flaug á
brott með hatt sinn og tösku.

 Hellulögð strætin útvörpuðu skónið aldanna. Á bak við borgina sem
höfð var til sýnis bjó fyrrum höfuðborg Íslands, hann bara vissi ekki
hvar. Fyrir bragðið var hún alls staðar: hlið við hlið stóðu húsið
þar sem sjálfstæðishetjan brann, stiginn þar sem þjóðskáldið hrapaði
og síkið þar sem Íslands óhamingja glennti upp ginið.

 Ekki nóg með að dagurinn stefndi í þúsund ár, hvert fótmál var
heimsálfa. Öðru hverju skellti Andri sér upp að vegg á meðan
skrifstofuherinn marséraði fram hjá, ný og ný flóðbylgja út úr
sírennsli strætisvagna. Þúsundfætt skrifstofumaskína tifaði um
stéttar og stræti og skimaði eftir sjálfri sér í búðargluggum. Hver
og einn fangi í sínu andlitsbúri, augun eins og tveir kanarífuglar,
hoppandi og skimandi alltaf sömu spönn - og tóku ekki eftir því að
búrið var opið - þótti jafnvel einfaldara að hafa lífið svona klippt
og skorið í stað þess að una í eigin hugarleikhúsi þar sem
smámunaskilrúmin höfðu verið slegin niður og í ljós kom höll -
Hversdagshöllin.
 
 Hann hafði aldrei lagt sig eftir að rata - vildi koma að hlutunum
eðlilega því staðir líkt og fólk áttu rétt á að gefa sig fram þegar
þeir væru tilbúnir. En hér var eitthvað í veginum, kennileiti fóru
undan í flæmingi þegar hann krafði þau sagna. Þarna stóð símaklefinn
á sínum stað fyrir utan marsípanbúðina, en þar sem húslengjan átti að
vera hafði verið slegið upp skíðgarði úr óheflaðri furu. Handan við
grindverkið sá hann hálslanga risaeðlu drúpa höfði í biðstöðu.

 Hann smeygði sér í gegnum grindverkið og klofaði yfir tréverk sem
hafði verið neglt fyrir inngöngudyrnar.

 Kvennahúsið í Rauðsprettugötu var bleikt og bar utan á sér borða með
herhvöt til allra kvenna. Dyrnar voru læstar og skilti á hurðinni
bandaði frá karlmönnum. Ekki var minnst á önnur dýr. Í bakgarði
stóðu tvær tylftir af öskutunnum vörð um brunaútganginn. Bakdyrnar
reyndust ólæstar en stigarnir yfirkomnir af drasli, tómar flöskur og
aflögð búsgögn. Þykkur ryksalli lá yfir handriði og stiga og
hljóðlaust fótatakið markaði spor í þrepin hæð af hæð.

 Svo langt sem augað eygði sá yfir þakbreiðurnar, turna og spírur en
afsteypur af englum og guðum dönsuðu yfir borginni innan um
auglýsingar. Risaeðlan var komin á stjá, hlykkjandist um svæðið með
járnkúlu í keðju og lamdi henni með offorsi í brandvegginn: dumbt
höggið hríslaðist um alla framhliðina.

 Hann skreið upp eftir gömlum dívan, strauk ryk af spegli, varp öndinni
á stigapalli, reyndi læstar dyr og hélt áfram að skríða upp þröngan
stigann. Nálægt miðju húsi stóðu dyr í hálfa gátt og barst til eyrna
kvennamál.

 Er det ikke fantastisk at man er fri for at skulle stå og spejle sig
her om morgenen?

 Jeg er sikker på at det er en eller anden selvoptaget mandschauvinist,
der har opfundet spejlet.

 Rifjaðist upp fyrir Andra "opni fundurinn" frá því um daginn.
Spurningarnar minntu á Guðsþjónustuna í gamla daga nema nú var
ekki spurt: "Hverjir trúa á Lausnarann?" heldur: "Réttið upp hönd
sem hafið fróað ykkur".

 Sem betur fer var bara verið að tékka á konunum þannig að
þessar örfáu kallhræður voru stikkfrí.

 Næsta spurning: "Réttið upp hönd sem fáið ekki fullnægingu".

 Andri ætlaði ekki að verða eldri þegar hann fann eins og goluþyt við
eyrað á sér. Bót í máli að meiripartur kvenkynsins rétti upp hendina,
nema nokkrar kvensur við háborðið, allar í duggarapeysum og svældu
pípur.

 Nú kom köttur fram á skörina að éta fisk úr skál, setti upp kryppu og
velti um skálinni svo innihaldið steyptist yfir drenginn. Naumast
hafði hann náð að svipast um í eldhúsinu þegar stúlku á náttserk bar
að blaðskellandi og setti upp ekki minni kryppu en fyrirrennari
hennar: hvæsti, skyrpti og þeytti yfir hann spenvolgri nýmjólk.
Fyrirgangurinn reif upp á rassgatinu heilt kvennabúr sem kom hlaupandi
fram og jók hver við öskur annarrar þegar þær sáu hver var kominn.
Bylgja hafði greinilega ekki borið honum vel söguna: ein tók sóp,
önnur skörung og svo framvegis potta og pönnur og bjuggust til að reka
útskryppið öfugt niður brunastigann þaðan sem það var komið. Valkyrja
á nærbuxum setti sig í sjálfsvarnarstellingar eftir einhverju austrænu
kerfi og sneri til skiptis að honum hægra og vinstra lófablaði.

 Stjarfur stóð hann andspænis þessum vígbúnaði en náði því næst í öskur
sem hann átti ofan í sér alveg síðan Tarzan og framkallaði við það
andartaks hik sem dugði til að ryðjast í gegn um hersinguna alla leið
fram í samverustofu.

 Bylgja!

 Á samri stundu flaug skörungur við eyrað á honum og stakkst í vegginn,
sópurinn fylgdi fast á eftir en Andri skaust eins og köttur upp á skenk
og þaðan í ótrúlegu stökki yfir í hillusamstæðuna:

 BYLGJA!

 Upp úr hillubrakinu ætlaði hann að freista útgöngu út um aðaldyrnar en
júdókonan sá við honum, setti fyrir hann fótinn svo hann endastakkst
inn í fatahengið og beið endalokanna þegar dyr opnuðust og Bylgja
stakk út syfjulegu fési:

 Var einhver að kalla á mig?

 bylgja, korraði hann í stálgreip konunnar sem laut æ nær eftir því sem
hún herti takið og loks átti hann ekki um annað að velja en geispa
golunni eða bíta í nefið á henni.

 andri, gleypti Bylgja.

 Kondu! öskraði hann og reif upp hurðina og sentist niður stigana.

 Hann leit ekki um öxl fyrr en hann var kominn niður, jú, Bylgja fór
fyrir hersingunni þótt auðvitað væri engin trygging fyrir því að hún
væri á hans bandi. Leikurinn barst niður götuna þar sem
þverflautudeild lúðrasveitar kvennadeildar Hjálpræðishersins marséraði
í neonbláum sokkum með svartri línu eins og ýsa eða var það þorskur?
einhver fiskur. Þegar þær sáu fólkið koma hlaupandi tóku þær út úr
sér flauturnar og lögðu á flótta niður götuna, þá Andri, síðan Bylgja
og loks kvennabúrið.

 BÖLGE! drundi júdóstúlkan á eftir þeim.
 
II

 
ÓMINNI
 Það er með ólíkindum hvað atburðir geta horfið sporlaust úr minninu.
Svo iðulega sem Bylgja og Hringur útmála fyrir mér eitthvað sem hefur
gerst og ég reyni að leyna því hvað ég kem gersamlega af fjöllum,
þykist muna, læt mig ráma í. Þau horfa á mig tortryggin:

 Manstu þetta virkilega ekki? (Við fórum á Kastarholuna og Hringur
læsti sig inni á klósetti).

 Jú, mig rámar eitthvað í það.

 Bylgja horfir á mig áhyggjufull og hristir hausinn.

 Það er til nokkurs að fara með þig út að borða!

 Jú, alveg rétt, nú man ég það, segi ég alveg blankur.


 Hversu mikið af lífi mínu er þannig farið forgörðum? Ævi mín, ég
virðist gleyma henni jafnóðum og hún líður. Ef ég nóta ekki atvikin
niður frá degi til dags er engu líkara en ég hafi aldrei upplifað þau.
Heilaböndin séu búin og núið taki yfir það sem var fyrir hendi.

 Rétt í þessu var ég að uppgötva að ég er búinn að gleyma
fornbókasalnum. Ég finn fúkkalyktina, búðarholan kviknar fyrir
hugskotssjónum, dimm og djúp á bak við kirkjuna. Borðin svigna eins
og í raunveruleikanum, gólf og hillur troðstoppuð af bókum og blöðum
en sjálfur fornbókasalinn er gufaður upp. Ég gramsa og róta í
hugskotinu, máta hina og þessa, held andartak hann sé fundinn en það
er þá húseigandinn. Finn hann strax, tálgaðan og leiddi reiðhjól með
körfu, átti húseignir úti um allan bæ og gekk á milli eins og
umrenningur, hélt jafnvel til í kyndiklefum eigin húsa. En
fornbókasalinn er glataður. Mér tekst að sarga fram gráan vinnuslopp,
eltar hendur, en andlitið hefur máðst út. Í huganum kem ég hjólandi,
legg hjólið upp að húsveggnum ýti upp hurðinni sem setur í gang bjöllu
um leið og gengið er inn í mannlausa búðarkytru, læt hurðina að stöfum
og þegar ég sný mér við stendur hann á gólfinu.

 Monsieur, vous désirez? (Hvað er yður á höndum?)

 Lyktin, hendurnar, sloppurinn og nú rétt í þessu var að bætast við
röddin:

 Monsieur vous désirez?

 En andlitið er farið líkt og eyðilegging hafi tært upp hluta af
ljósmynd. Nema tæringin er í heilanum á mér!

 Þannig lætur gleymskan greipar sópa um líf mitt án þess að vörnum
verði við komið, eða hvað? Í stað þess að sýta það sem er glatað hef
ég reynt að festa það sem enn er til staðar. Fálma með pennanum um
fortíðina og skrifa hjá mér minnisverð atvik um leið og þau líða hjá.
Ef ég glataði þessum minnisbókum myndi ævi mín þurrkast út sem þeim
nemur.

 Bara ég hefði byrjað fyrr!

NÝÁR

 Gleðilegt nýtt ár - Takk fyrir gömlu!

 Orðin auðvitað alltaf þau sömu og í fljótu bragði kann allt að virðast
eins af því breytingarnar gerast svo hægt að lífið lítur út fyrir að
vera samt við sig.

 Pabbi kannski full kippó fyrir fjölskylduboð. Berti mætir í fyrsta
skipti með "nýju konuna". Við sitjum og leikum gestaleikritið,
vitandi allt um hana og hún um okkur.

 Mamma í sínu nýársskapi særð og fjarlæg og síðan við systkinin
fórum að heiman hefur bæst við ásökun: "eftir er ég skilin".

 Heimsókn á æskuheimilið soldið eins og að slá niður, þráðlaust samband
foreldra og systkina afrakstur heimilislífs sem er geymt en ekki
gleymt. Oft hef ég brotið heilann um hvað gerðist eiginlega á
gamlárskvöld, ég meina þessu upphaflega úr því öll gamlárskvöld upp
frá því urðu misheppnuð.

 Áramótaskaupið er til umræðu, hver vitnar fyrir sig og ber saman við
fyrri skaup. Gamla manninum þótti það fyrir neðan allar hellur.

 Mér fannst það bara sniðugt það sem ég sá af því, segir mamma.

 Hvað meinarðu? Horfðirðu ekki á skaupið?

 Svo vitlaust! grípur pabbi fram í, bara ekki hægt að bjóða fólki upp
á það.

 Það á að vera vitlaust!

 Mér er alveg sama, ég læt ekki bjóða mér upp á það, ekki Haddi Óla.

 Var það ekki fyndnara í fyrra, segir Sirrý, varkár.

 Hvað skyldi fólk hafa talað um áður en Skaupið kom til sögunnar? spyr
sagnfræðingurinn í mér. Ræðu prestsins? Eitthvað sem allir hafa
upplifað saman en samt getað tekið einstaklingsbundna afstöðu til.

 Er ekki voð voð voðalega erfitt að keyra úti núna? spyr pabbi og í
kurteisisskyni taka allir upp þetta umræðuefni:

 Nei bara mesta furða.

 En ef hann fer að hreyfa vind er ekki að spyrja að því.

 Síðan koma sögur úr færðinni uns mamma kemur brunandi með rauðkál og
rauðbiður og skellir á borðið.

 Ég skil ekkert í henni Ernu að láta okkur bíða svona með matinn!

 Mamma mín, þú veist eins vel og ég að hún Erna kemur ekki, segir Sista
þolinmóð.

 Ég er með grænmetissalat, hún getur borðað það. Þetta er þó
fjölskyldan hennar, hún kemst ekki fram hjá því þótt hún sé á móti
fjölskyldunni og allt það þá er hún þó fjölskyldumeðlimur.

 Þú ræður þessu mamma mín, en ef þú ætlar að bíða eftir henni Ernu legg
ég til að við pökkum matnum inn í sellófan.

 Kemur Erna ekki! segja börnin vonsvikin og taka rispu í
hljómsveitarferli hennar: "Með líkum", "Súrt regn", "Gessovel"t.t.t.

 Gessovel! kallar mamma og hryggurinn hafnar sig á miðju borði.

 Hérna Albert, er ekki voð voð voðalega erfitt að keyra úti núna?

 Allir láta eins og ekkert sé og Berti svarar spurningunni af kurteisi
án þess að hún gefi tilefni til frekari spuna í þetta skipti.
(Samtalsnálin í hausnum á pabba kemur alltaf aftur og aftur að Berta
svo þrúgaður af því sem einusinni gerðist þótt hann muni ekki að hann
man það).

 Við erum að stanga úr tönnunum þegar Erna birtist. Með henni er
einhver sláni sem kynnir sig ofan í barminn, mér heyrist hann segja
Engill. Allir keppast við að hrópa upp fögnuð sinn og mamma og Sista
rísa á fætur til að kyssa hana gleðilegt ár.

 Árið, segir hún annarshugar og horfir ásakandi á beinagrindina á
borðinu.

 Ég hendi munnþurrku yfir hræið.

 Þið komið ákkúrat í desertinn, segir mamma ákveðin og drífur stól að
borðinu. Greinilega ekki átt von á fylgifisknum, vantar stól.

 Þetta er allt í lagi, ég þarf hvort eð er rétt að skreppa, segir Keli
og rís á fætur.

 Þarft þú að skreppa? hváir Sista ekki með á nótunum.

 Þetta er allt í lagi, ítrekar Keli, bara augnablik.

 Einu sem haggast ekki eru pabbi og Erna.

 Hvað er að sjá vettlingana þína Erna mín, segir pabbi, út úr á öllum
puttum.

 Þetta eru griplur, flýtir mamma sér að leiðrétta.

 Skötuhjúin eru ekki ennþá sest, ég hef á tilfinningunni að þetta sé
vettvangskönnun, kjarnorkufjölskyldan staðin að verki.

 Erna er til fara eins og Vetrarhjálpin, hver prjónaflíkin yfir
annarri, sín úr hverri áttinni en í miðju kafi plastikpils. Hárið
þykka svarta eins og hrafnsvængur, búið að klippa það allt af öðru
megin. Engill í Alþingishátíðarjakka að ofan og flugmannabuxum að
neðan.

 Mamma siglir inn með ísfjall.

 Gessovel. Hvað er eiginlega með ykkur krakkar, þið haggist ekki
frekar en píanó, ætliði að láta ísinn bráðna.

 Drengurinn brosir út í annað og spilar "Allt í grænum sjó" á bakið á
Ernu.

 Eins og píanó, hlær Erna hást, mamma þú ert æði, þú bræðir ísinn.

 Við sitjum og slöfrum í okkur eins og siðaðar manneskjur. Börnin
gleyma að borða en háma þess í stað í sig skötuhjúin. Mamma
kontrólerar reglulega að allir séu að borða og um leið og myndast
eyða, segir hún "gessovel".

 Gessovel, og réttir skálina með ískexinu að drengnum.

 Er hvítt hveiti í þessu? spyr hann hikandi.

 Því geri ég fastlega ráð fyrir, segir mamma.

 Nei takk, segir pilturinn kurteislega.

 Það er nóg til frammi, ítrekar mamma.

 Mamma, Engilbert borðar bara valsað hveiti, segir Erna ákveðið.

 Maður bara botnar hvorki upp né niður t.t.t. ég hef staðið fyrir eldhúsi
í fjörutíu ár og engan drepið enn, segir mamma.

 Strengduð þið einhver áramótaheit? spyr ég létt, en það hlýtur engar
undirtektir nema Engill, hann bara talar svo lágt drengurinn að það er
ómögulegt að heyra hvað hann er að segja, "hætta að teika" heyrist mér
hann segja en það getur náttúrlega ekki passað, og þó, best að fortaka
ekki neitt á þessum allrasíðustu tímum.

 Gessovel: nýaffrystar kökur bíða eftir að bráðna í munnvatni og
kaffi. Mamma hellir í bollana og ítrekar í hvert skipti: gessovel,
smakkið á þessu, elsku fáið ykkur t.t.t.

 Meira kaffi! ítrekar mamma. Þið smakkið bara ekki á þessu!

 Af hverju situr þú ekki til borðs og slappar af?

 Sitja! Eins og það sé ekki nógur tími til að sitja þegar maður er
kominn á Elliheimilið.

 Þú ert nú eitthvað eldri en við.

 Strengduð þið einhver áramótaheit? spyr mamma til að klippa á fjasið.

 Hætta að reykja, segir Keli sem rétt í þessu birtist með myndbandstæki
í fanginu.

 En þú sjálf?

 Já, segir mamma eins og hún hafi verið að bíða eftir þessari
spurningu. Ég strengdi mitt heit.

 Við lítum öll upp nema pabbi. Skyldi hún loksins ætla að láta verða
af því?

 Ég ætla til Kanarí.

 Þú til Kanarí?

 Skúringakona fer út í heim!

 Ætlar pabbi?

 Hann ræður því náttúrlega sjálfur maðurinn.

 Hvað er með þig Keli minn, spyr Sista, ertu eitthvað tæpur í dag?

 (Keli hrasar um stofuna með snúrur og klær).

 Mig langaði bara til að mamma þín sæi Skaupið, segir Keli, gerðu svo
vel Ásta mín, Skaupið er komið.

 Pabba þykir greinilega nóg um athyglina sem þetta vekur og setur plötu
á fóninn sem við gáfum honum þegar hann varð 65.

 Haddi í guðanna bænum, hlífðu mér! hrópar mamma og tekur viðbragð
eins og hafi verið stigið ofan á líkþornið á henni.

 Mamma af hverju látið þið svona, segir Sista.

 Bing Crosby söng "Cheek to cheek", pabbi hafði keypt þessa plötu upp
úr þurru fyrir jól og olli heiftarlegum geðshræringum líkt og hann
hefði komið heim með heróinsprautu í stað Southern Comfort.

 Hvað er að því að spila á þennan blessaða fón?

 Þið vitið ekki hvað ég hef mátt þola, víprar mamma.

 Börnin safnast að afa sínum sem dansar eins og fáni inni í innri stofu
og tekur undir með Crosby í viðlaginu:

 Dancing cheek to cheek.

 Berti stendur á fætur og sýnir á sér fararsnið. Fastir liðir eins og
venjulega: mamma ráðfærir sig við hann um baðherbergið, einhver
óskiljanlegur leki í veggnum, brúnn taumur og með reglulegu bili
málningin flögnuð líkt og gígaröð eða lifandi sniglar skríði innan
undir málningunni og pústi fúkkalykt út í götunum.

 Í miðri upplausn byrjar Brói að hlæja.

 Hristist af óstjórnlegum hlátri, svo mjór um axlirnar og allur um
miðjuna eins og bauja.

 Pabbi hækkar músíkkina: Don't fence me in! Við sitjum eins og dæmd
og horfum á Bróa. Útbrunnar tennur, skalli, kall fyrir miðjan aldur,
ávöxtur sem hefur dottið af heimilisvagninum og oltið út í skurð þar
sem hann úir og grúir af pöddum og möðkum.

 HÆTTU! öskrar mamma og kann ekki að slökkva en endar með því að rífa
plötuna af fóninum.

 Pabbi sekkur saman í stól.

 Krakkarnir safnast í kringum Bróa sem hlær.

 Ég er ekki á bíl, segi ég þegar mamma lítur á mig.

 Ég skal skutla honum, segir Berti og við hjálpumst að við koma Bróa á
lappir og klæða hann í og leiða hann hlæjandi niður stigana út.
 
VAKNA

 Úr brimöldu draumsins skolar mér upp að þessari hvítu strönd. Ligg
andartak í flæðarmálinu með vitin full af seltu, hrekk upp við að
mjúkur sandurinn fer allur á ið og ég er einn með rúmfötunum.

 Sé hvar Bylgja tínir á sig spjarirnar, málar á sig augabrýr og hraðar
sér í vinnuna.

 Hata þessa vinnu sem rænir henni á hverjum morgni og skilar henni
útþvældri á kvöldin. Þessi opinbera skrifstofa með ofnum keyrðum á
fullu fyrir lokuðum gluggum og skítugu gólfteppi þar sem hún situr með
tvær hendur tómar og á að metta hugga skjóta yfir skjólshúsi og sjá
farborða.

 Setningaslitur þegar hún er komin heim tautar yfir pottum andvarpar
meðan hún pissar jafnvel eftir að við erum komin upp í rúm.

 Hrekk við að mæta mér í speglinum. Ég hef skipt um greiðslu. Eins og
annar maður sé að reyna að brjótast út á næturnar.

 Blöðin koma skríðandi inn um dyralúguna. Skothvellirnir þegar hurðin
skellur í morgunsárið hvell eftir hvell.

 Miður morgunn þegar ég hleypi inn póstinum. Myrkrið eins og kolsvört
tjöld fyrir glerinu í anddyrinu. Jörðin auð og tóm og andlaus. Einn
af þessum ekki-dögum sem gera ekki boð á undan sér í almanakinu en
fólki er nauðugur einn kostur að taka gilda. Rétt grillir út í næstu
blokk þar sem tveir trúboðar reyna að komast inn. Komast hvergi inn.
Alltaf sama munstrið: einn stór, annar lítill, burstaklipptir í
popplínfrökkum með paradísarheimt undir hendinni og enginn heima til
að taka á móti Fagnaðarerindinu.

 Öskukallarnir eins og fjölleikahús fara um götur og garða, kíkja á
glugga og hafa uppi háð og spé. Klæddir eins og tötrughypjur og
trúðar, einn í kjólfötum, þessi sem stjórnar sleðanum ekkert undir
kúreka með hanska og filtersígarettu, hjólbeinóttur ekki í skapi fyrir
fíflalætin í drengjunum.

 Ég fiska dagblaðið upp af gólfinu. Les forsíðuna á leiðinni upp
stigann: "Verkamaður í álverinu banar félaga sínum með hníf og særir
annan áður en hann steypir sér í ofninn".

 Mér verður litið út um gluggann eins og til að öðlast samband við það
sem ég var að lesa: fólk að paufast í hálf-rökkri, þreytt rigning
vafin í myrkrið. Himinninn blýþungur og grár. Drullugur klaki
endurkastar rafmagnstýru. Hrunin jólatré velkjast á grasflötinni.

 Ég sit og bíð eftir fyrirmælum um að rísa á fætur.

 Malið í útvarpinu, mulningsvél sem gerir allt jafnt: lík finnast
lemstruð á götum í Ankara ... Grænlenskur togari landaði á Akureyri
...

 Íbúðin öll út um allt svo heldur við sjóveiki. Sængurnar lafa fram úr
rúmunum, sumar komnar út á mitt gólf. Ætla kommóðuskúffurnar að fara
að heiman? Önnur hver hirsla virðist komin með gubbupestina:
herbergisgólfin flóa í fötum, óhreinatauskarfan löngu búin að éta yfir
sig, ermar og skálmar lafa út um munnvikin.

 Í holinu mætast leikföng fataleppar eldhúsáhöld. Riddari kemur
þeysandi úr eldhúsinu splundruð mannvirki í kubbum inn allan gang
fallin hross innan um stríðsmenn frá ýmsum tímabilum: miðaldariddarar
blanda blóði við kúreka indjánar í návígi við nútímahermenn lögga á
mótorhjóli liggur á hliðinni en sjónvarpsmenn með kamerur standa í
hléi við hálfhrunda blokk og í miðjum valkestinum einleikur maður á
selló - allt uppstoppað í þyrnirósarblundi á meðan hershöfðinginn
sefur.

 Straumur hermanna er stríðastur úr barnaherberginu og smáþynnist í átt
til annarra vistarvera - stöku stríðsmenn ná alla leið inn í stofu
undir sófann þar sem þeir fela sig í myrkri ló og ryki. Hámarki nær
óreiðan í hjónaherberginu hjónarúmið blasir við með burtsviptum sængum
saumavél spýr frá sér efnisbútum á vinnuborðinu brotthlaupnir hnyklar
með mismunandi löngu skotti tölubox á hvolfi prjónar í feluleik.
Gamall hægindastóll kiknar undan fötum og þvotti, skór eins og kjálkar
á beit uppgjör banka í bland við launamiða á gólfinu en á skrifborði
undir glugganum hlaðast upp tilkynningar frá Pósti og Síma Rafmagns-
og Hitaveitu Bönkum og Sparisjóðum.

 Inni á baði hefur tannkremstúpan ekki farið varhluta af gubbupestinni,
kámugur vaskur og spegillinn hálf blindur af tannkremsslettum,
tampaxstautar vilja fara út í heim og klósettrúlla gerir dregil á
gólfið.

 Spurning hvort ég eigi að taka til eða númera draslið þar sem það
liggur út um öll gólf og afhenda skrá við innganginn:


 nr.4 - gardínuhringur

 nr.12 - froskur

 nr.19 - klósettrúlluhólkur

 nr.8 - nærbuxur

 nr.13 - sokkur


 Draslminjasafnið. Safnvörður Draslminjasafnsins er í verkfalli og
hreyfir sig ekki fyrr en berst afdráttarlaus viljayfirlýsing um að
rísa á fætur og hefjast handa. Líkami og sál verða að semja sátt og
gera með sér málefnasamning um aðkallandi aðgerðir.

 Tekst sálar- og búkflokknum að mynda starfhæfa meirihlutastjórn eða
eiga hvata-og-draumóraöflin að leika lausum hala?

 Inni í mér hlaupa stjórnmálamennirnir um ganga, skjóta saman nefjum í
gluggakistum og sýnast ábúðarmiklir frammi fyrir hæstvirtum
blaðaljósmyndurum. Allir vita í hvert öngþveiti stefnir ef
aðgerðarleysinu heldur áfram. Þarna birtist loks blaðafulltrúinn,
fjölmiðlamenn koma hlaupandi með augu og eyru þjóðarinnar. Líkama-og-
sálarflokkurinn hafa gert með sér málefnasamning: fara á klósettið.

 Aldrei reikar hugurinn jafn frjáls og á klósettinu. Eitthvað
jarðsamband líkama meðan hugurinn ólmast eins og gasblaðra sloppin úr
greipum grátandi barns. Klósettið er magnaðasta vistarvera hverrar
íbúðar. Innvolsið í klósettkassanum, hvílík meistarasmíð, hvaða
snillingur hefur fundið þetta upp? Nafnlaus velgerðarmaður mannkyns.
Hugsa sér ef maður þyrfti að bera vatn í fötum upp á fjórðu hæð! Að
maður skuli ekki helga þessu kraftaverki litla lofgjörð á hverjum
degi. Kraftaverkin ganga inn í hversdaginn. Hversdagurinn er fullur
af kraftaverkum!

 Heima var baðherbergið eina herbergið sem hægt var
að læsa. Borg. Þessi litla dimma hola breyttist í kvennabúr,
speglasal... Alltaf þegar ég sit á klósettinu finnst mér ég verða að
ganga úr skugga um að það sé læst. Í undirvitundinni á ég von á
barsmíð. Það er Berti. "Ég drep þig Manni merarostur!" Af hverju er
hann svona reiður? Jú, hann vildi ekki hafa mig með og ég horfði
fýldur út um stofugluggann hvar þeir fettu sig og brettu upp á skúr.
Berti baðaði sig eins og venjulega upp úr aðdáun viðhlæjenda. Í
miðjum klíðum rek ég hausinn út um gluggann og æpi:

 Berti meig líka undir í nótt!

 Hlé kemur á leikinn. Hreinsandi hlátur Berta, svo fjarstæðukennt.
Blossar upp í honum reiðin þegar hann finnur áburðinn festast við sig.
Glott félaganna. Burstaklippt bræðin von bráðar í stiganum eins og
SS-sveit að sækja Önnu Frank. Flóttinn inn á klósett, í fátinu dettur
lykillinn úr skránni fingramorið slæst um að stinga honum í skrána:
lok lok og læs áður en krumla hrifsar í húninn.

 Manni lygari, ég drep þig!

 Fyrir bragðið er ég reiðubúinn til að sitja á klósettinu alveg þar til
pabbi kemur heim.

 Íbúðarbjallan hringir. Maður í svartri kábojskyrtu og gallabuxum sem
undirstrika aldurinn. Ég hefði skipað honum sess í jaðrinum á
einhvers konar leikhúsvinnu, ljósamaður, proppari, kannski fyrrverandi
ballettdansari. En hann er meðvitaður um sjálfan sig sem pípara og
dettur ekkert annað í hug en vaskurinn, æðir í gegn um mig þar sem ég
stend í dyrunum og rakleiðis inn á bað.

 Allt í einu er ég kominn með ókunnugan mann inn í íbúðina sem gerir
sig heimakominn, krýpur við klósettið, pantar meira ljós, gerir til
hendurnar eins og hann ætli að fremja listrænan gerning. Kvartar
undan því að vaskurinn sé ekki í flútti, vatnslásinn þurfi að vera
lengri, hvernig mér detti í hug að kaupa danskt blöndunartæki.

 Eru skandinavar ekki svo pottþéttir?

 Ekki í vöskum, elsku barn.

 Hverjir eru þar?

 Þjóðverjar.

 Vestur eða austur?

 Í vöskum eru bara einir Þjóðverjar, segir hann og leggst á bakið,
byrjaður að skrúfa en ég held á vasaljósi og lýsi framan í hann.
Óneitanlega óvenjuleg stelling á bláókunnugm mönnum ef ekki er hafður
í huga formálinn. Hann talar eins og véfrétt og er ekkert að hirða um
að botna setningarnar.

 Hvað eru hinir þá?

 Rússar, segir hann og grettir sig um leið og hann reynir að losa um
hnéð. Ég held áfram að lýsa framan í hann án þess að vera viss um
hvort hann þurfi á ljósinu að halda.

 Hvað gerðist? spyr Hringur og horfir á manninn engjast sundur og
saman á gólfinu.

 Þetta er pípulagningamaður.

 Þetta er pípulækningamaður, hvíslar hann að Dröfn.

 Píkulækningamaður? hváir Dröfn upphátt og hóstar.

 Ég reyni að banda þeim frá með lausu hendinni en píparinn sest upp
utan við allt snakk, lítur í kringum sig með hvar-er-ég-svip og
fellir úrskurð: Vatnið af húsinu.

 Ég virði hann fyrir mér þar sem hann skeiðar á undan mér niður
stigana. Undarlega sjálfstæð kúluístra. Útskeifur og lyftir löppunum
sérkennilega hátt, meðvitaður og einbeittur eins og hann brýni í
sífellu fyrir sjálfum sér: "nú er ég að ganga niður stiga". Hvernig
ætli sé að vera svona maður, hugsa ég og reyni að lifa mig inn í
hlutverkið með því að taka forystuna og æða inn í iður blokkarinnar:
taugakerfi með leiðslum, rörum og krönum.

 Píparinn drepur fingri á nokkur rör áður en hann ræðst með offorsi á
krana sem hann skrúfar fyrir í ofboði.

 Inntakið, segir hann ábyrgðarfullur eins og til að vígja mig inn í
athöfnina.

 Allir þurfa umbúðir um sitt starf, læknir jafnt sem pípari. Hverjar
eru umbúðir mínar? Eins og píparinn hafi verið að hugleiða það sama
því hann spyr á leiðinni upp hvort ég sé rithöfundur.

 Af hverju heldurðu það?

 Svo sjaldgæft að hitta fullfrískan karlmann heima fyrir hádegi.

 Er hann byrjaður að blubbsa? spyr Hringur og ég tek hann á mjöðm til
að sjá hvernig haframélið þéttist í vatnsleginum, kúlurnar senda frá
sér gufustróka um leið og þær springa og Hringur hrópar: Blubbs!

 Einusinni var hnötturinn svona sjóðbullandi, segi ég, svo kólnaði hann
smátt og smátt og skildi eftir vatn á yfirborðinu sem sólargeislarnir
kveiktu í líf.

 Einusinni var enginn til nema Guð og tvö Hjón, endursegir Hringur
Fyrstu Mósebók, svo skapaði Guð Vítamínin.

 Orðaflaumurinn heldur áfram óstöðvandi, ekkert getur stöðvað hann,
ekki einusinni orðleysið því ef hann skortir orð segir hann bara
"rúllupylsa".

 Þetta er svona "rúllupylsa" segir hann um vasatölvuna. Væri ekki
öruggari þótt hann hefði sjálfur búið hana til. Það er lóðið, hann
skapar heiminn jafnóðum.

 Útsalan hefst í dag, hjakkar útvarpsþulurinn.

 Þegar morgunverðarsöngleikurinn stendur hæst hleypur Hringur niður af
bekknum, tekur þríhjólið og gefur í fram á klósett.

 Ef maður gæti verið eins og börnin leika sér. Allt undir kontról af
því þau búa til allt sjálf, eru sjálfum sér nóg og hafa svo algera
sköpunargáfu að þau geta brugðið sér í allra kvikinda
líki. Skipta um ham, hamsleysið.

 Pabbi ég er búinn!

 Þessi virkni, óhemjuathöfn. Bunkar af teikningum liggja eftir einn
morgun. Ómæld kubbaverk. Talað og sungið í klósettrúlluhólk.

 Hvað er það sem fjötrar mig? Fyllir mig efasemdum eins og kvef?
Stoppar mig upp?

 Ertu eyrnalaus?

 Hann stendur í dyrunum með buxurnar á hælunum og fullkomið vald á
rifrildisforminu þótt hann kunni ekki að skeina sig.

 Það er ábyggilega orðið hart, nöldrar hann höktandi fram ganginn í
nærbuxnahaftinu.

 Í gamla daga ... byrja ég í uppbyggilega tóninum um leið og ég hef á
loft klossitipappírinn ...

 Í gamladaga var allt ónýtt, segir hann með hausinn á milli hnjánna
(með hausinn eins og fullt tungl á milli hnjánna væri skáldsögulegra).

 Sko, þetta er tónninn! segi ég. Allt ónýtt!

 Ég hef séð það á Þjóðminjasafninu, meira að segja fólkið var dottið í
sundur.

 Ég get bara sagt þér það, Hringur minn (Kardimommutónninn), að
einusinni var "í gamla daga" í dag og "í dag" á eftir að verða í gamla
daga.

 Hvernig þá?

 Nú beinagrindin á Þjóðminjasafninu maður, einusinni var hún lifandi
eins og ég og þú, átti pabba og mömmu, systkini og börn.

 Verðum við grafin upp þegar við erum orðin að beinagrindum?

 (Mér rennur kalt vatn á milli skinns og hörunds yfir því hvað hann
getur gengið hreint til verks).

 Nei, en það á áreiðanlega eftir að koma annað fólk á eftir okkur og
kannski fer playmóið þitt á Þjóðminjasafnið og börnin koma á
sunnudögum að skoða í glerkassana og pabbi þeirra les fyrir þau:
"Fannst í jörðu þar sem áður munu hafa verið Undraheimar. Sennilega
einhvers konar leikföng".

 Vita þeir þá ekki að það er playmó?

 Nei, þeir vita það nefnilega ekki (Hálsaskógartónninn), allir
playmóbæklingar týndir og enginn sem getur sagt þeim það.

 En hvernig geta þeir fundið playmóið mitt í mold úr því ég fæ aldrei
að fara með það út?

 Nú blokkin verður kannski ekki lengur til og allt komið á tvist og
bast.

 Verður kardimommusprengja?

 Nei, Tíminn, Tíminn er sterkari en allar sprengjur til samans, hægt og
rólega lætur hann allt frá sér, menn og dýr og leikföng...

 Hugsa meðan ég klæði hann í sokkana: hvað það er gaman að klæða hann
í sokkana. Höfuð hans undir hökunni á mér, banka í löppina sem á að
lyftast til að við þurfum ekki að gera hlé á samræðunum sem aldrei
lognast út af heldur fara sífellt í gang við athugasemdir og
spurningar.

 Rigningin hefur breyst í slyddu sem sækir í sig veðrið og kyngir niður
snjó

 Í dag ætla ég að vera inni, tilkynnir Hringur, ég er með hósta.
Hóstar fyrir siðasakir. Bara búinn að fá nóg, getur alveg hugsað sér
að taka pásu.

 Ég ætla að vera með hósta í dag og á morgun og morgun - svo er mér
batnað.

 Ekki amalegt að geta gert atvinnurekendum áþekk tilboð.

 Auk þess hefur hann ekki tíma, byrjaður að hlaupa um með rautt
handklæði orðinn Supermann.

 Supermann?

 Já.

 Geturðu allt?

 Já.

 Geturðu fundið leikskólatöskuna þína?

 Og Supermann flýgur alla leið inn í stofu, skríður undir sófa og kemur
fljúgandi aftur inn í eldhús með leikskólatöskuna.

 Ég kann allt og get allt, segir hann hógvær.

 Ekki kannski allt, segi ég, til dæmis ekki á flugvél.

 Ég kann á allt dót, segir hann og því getur náttúrlega enginn mótmælt.

 Hver treystir sér til að klæða sjálfan Súpermann í íslenska
vetrarhíðið? Vandamálið er að fá hann til að standa kjuran á meðan ég
færi nærbuxurnar aftur inn fyrir sokkabuxurnar og síðan koll af kolli
þar til vetrarreifið er fullkomnað. Eina ráðið að fanga hann með sögu
en það verður að vera saga sem grípur hann og heldur honum í
skrúfstykki á meðan ég þjösna honum í gallann. "Einusinni var kall og
kelling" dugir ekki frekar en tvinni á tröll. Ekki heldur
nútímaversjónin: "Kalli og Kata bjuggu í blokk".

 Það var einusinni tannbursti, byrja ég.

 Mér er alme sama, segir hann og grunar strax að þetta eigi að vera
uppbyggileg saga.

 Ég er hæst settur af ykkur öllum! tónaði tannburstinn í
tannburstaglasinu stífur af monti.

 Já og hvað svo?
(hann hefur bitið á agnið)

 Sápan gat ekki annað en tekið það til sín þar sem hún lá og leystist
upp í vatnsleginum.

 Það er ekki nóg að vera með burstaðar tennur, ef maður er kannski
skítugur á höndunum, maldaði hún í móinn.

 Já og hvað svo!

 Tannkremstúpan tók í svipaðan streng og minnti burstann á að án krems
væri tannburstinn lítils virði. Hún var soldið nefmælt, greyið, af
því vissir heimilismeðlimir gleymdu alltaf að setja tappann á hana og
því hætti henni til að stíflast.

 Greiðan benti á að hún væri sú eina sem fólkið tæki með sér í boð.
Hún og tannburstinn höfðu m.a.s. farið Hringinn.

 Þá gat klósettrúllan nú ekki lengur orða bundist:

 Ykkur finnst ég kannski ekki merkilegur pappír, sagði hún, en samt er
það nú svo að fólkið hérna getur vel verið án þess að bursta í sér
tennurnar, greiða sér, þvo sér um hendurnar og kíkja í spegil. En án
mín getur enginn verið, sé til lengri tíma litið.

 Við það setti alla baðhlutina hljóða.

 Þetta er nóg, Hringur er kominn í gallann.

 Skilur um seinan að hann hefur verið gabbaður úr Súpermann-gerfinu í
leikskóladressið. Í kaupbæti gef ég honum eina tiggjópillu
(sykurlausa).

 Um leið og ég birtist með sleðann eru allar mótbárur fyrir bí.
Ævintýrið byrjar: da-da-da! (lúðurhljómur). Við þjótum af stað. Hrói
Höttur Súpermann Tarzan og Roy. Ýmist með hætturnar á hælunum eða
ákafir rekum flóttann. "Wer reitet so spät durch Nacht und Wind, es
ist der Vater mit seinem Kind".

 Í gegnum hann er ég aftur barn. Hjóla, renni mér á sleða. Af hverju
afsala sér veröld barnsins? Því skyldi ekki gömul kona koma brunandi
á skíðasleða með innkaupatuðruna í sætinu fyrir framan sig?
Þetta er þitt líf!

 Allt er nú sem orðið hvítt, máfur og hrafn róta í leifunum af
áramótabrennunni.

 Við styttum okkur leið í gegn um Letigarðinn.

 Nýfallinn snjórinn yfir öllu.

 Á ég að gera mann, segi ég og kasta mér aftur á bak, stend upp og
eftir situr farið eftir mig.

 Á ég að gera dreng? spyr Hringur og hermir allt eftir.

 Á ég að gera engil? spyr ég og bý til þennan fína engil með því að
baksa með höndunum eftir að ég er lagstur.

 Á ég að gera flugu? spyr Hringur á móti í rökréttu framhaldi:
maður/drengur, engill/fluga.

 Nú fer sköpunarverkið í gang fyrir alvöru: tígrisdýr kónguló litla
barn hjólbörur myndastytta rúllupylsu (sú síðastnefnda lukkast best).

 Þá er ekki tími fyrir fleiri sköpunarverk því leikskólinn bíður.

 Styttum okkur leið í torfærureið yfir holtið fram hjá kirkjunni.

 Hálfköruð klúkir hún á hæðinni ekki neinu húsi lík: skotpallur fyrir
eldflaug? Eins og hálfklárað hræ, þrátt fyrir happadrættismiða og
ítrekaða gíróseðla miðar verkinu lítt.

 Hver á heima þarna? spyr hann mig í hvert skipti.

 Presturinn, svara ég og beini talinu að öðru, vitandi að börn gera sig
aldrei ánægð með hálfsannleik, rétti maður þeim enda eru þau fyrr en
varir búin að rekja upp alla trossuna.

 Fljúgandi fartin niður brekkuna að leikskólanum þar sem við stígum
virðulega af baki. Hann lætur óumbeðinn út úr sér tiggjóið við hornið
hjá tunnunum. Þegar vel er að gáð sést lítill stabbi af tuggum.
Svona verður hefð til.

 Þegar ég kyssi hann bless er hann strax orðinn utan við mig og tekur
strikið inn í leikskólaveröldina þar sem áþekk gúmmídýr eru að athafna
sig á vélskóflu, rólu og vegasöltum.

 Augnablik sem ég vildi stoppa upp. Augnablik sem ég fæ aldrei nóg af.
Þótt ekki væri nema þessi leiðsla.
 
IBM MEÐ KÚLU

 Tæplega hægt að segja að birti: ég vélrita við ljós allan daginn.
Grá skíma. Aldrei alveg bjart, himinninn hvítur en húsin kámug eins
og í kolaborg.

 Já ég játa það hreinskilnislega: mig mundi langa til að vera persóna
í bók. Svipað og maður gæti hugsað sér að eiga heima í sumum
bíómyndum.

 Ritvélin suðar, það glampar á stafrófið, fingurna klæjar í að elta
uppi stafina og raða þeim í orð...

 Strax og ég hafði jafnað mig eftir fyrsta sjokkið fór ég að bera mig
eftir einhvers konar endurhæfingu, finna mér starf þar sem ég gæti
haldið áfram að leggja á móti konunni við að sjá fjölskyldunni
farborða. Rifjaðist upp fyrir mér að börnum var í gamla dag kennt að
prjóna til þess að þau þyrftu ekki að sitja aðgerðarlaus ef þau misstu
sjónina. Það hvarflaði að mér að læra að prjóna lopapeysur.

 Ég átti ekki prjónavél, aftur á móti átti ég ritvél og notaði hana
meira að segja stöku sinnum. Studdist þá við tvo putta. Nú varð ég
mér úti um vélritunarbók og byrjaði æfingar eftir settum reglum:
		 aaaa kkkk
		 akak kaka
 Ég er þannig gerður að ég hef aldrei getað gert neitt eins og á að
gera. Stærðfræði hefur til dæmis alltaf verkað á mig eins og nauðgun.
Ég efast ekki um að það megi venjast því, jafnvel þykja það gott en ég
náði aldrei svo langt. Ég hef heldur aldrei getað ratað eftir korti.
Aftur á móti er ég nokkuð góður að finna mína leið ef ég fæ að vera í
friði.

 Ég hamraði setningu á blað, af tilviljun varð fyrir valinu ljóðlínan:

Sjá dagar koma

 Því næst reyndi ég að slá línuna með réttri fingrasetningu og leit
ekki á blaðið fyrr en ég var búinn:

 Ég missti ekki móðinn heldur hélt áfram að staglast á þessari einu
setningu og það er til marks um þá angist sem bjó með mér að ég vék
ekki frá vélinni allan daginn. Um kvöldið hafði mér tekist að vélrita
með sæmilegum hraða villulaust:

Sjá dagar koma
ár og aldir líða
og enginn stöðvar tímans þunga nið

 Að viku liðinni hafði ég náð leikni á borð við meðal vélritara. Ég
tók að spyrjast fyrir um vélritun og samanlögð góðvild vina átt þátt í
að mér bárust úr öllum áttum þvílík kynstur af verkefnum, að strax
fyrsta mánuðinn vann ég mér inn meira en ég hafði sem kennari (að vísu
telst slíkt tæplega þrekvirki þegar kennaralaun eru höfð í huga).
Fljótlega neyddist ég til að koma skipulagi á þessa vinnu og halda
henni í skynsamlegu hófi. Ég vélrita mest fundargerðir fyrir hin og
þessi samtök sem taka fundi upp á spólur og láta mér síðan eftir
vélritunina. Einnig BA-ritgerðir og í augnablikinu er ég að vélrita
skáldsögu. Þetta er ekki gefið upp til skatts og óhætt að fullyrða að
við komumst ágætlega af, Bylgja vinnur að sjálfsögðu áfram hjá
Félagsstofnun.

 Þegar þetta er skrifað hef ég náð svo mikilli leikni að ég næ tæpast
lengra, a.m.k. ekki ef ég aðhyllist kenningu Forn-Grikkja um að
manninum beri að þekkja takmörk sín. Ég vélrita blindandi jafn hratt
og ég hugsa og lyklaborðið lýtur mér eins og það leggur sig. Ég nota
IBM-kúlu með leiðréttingarborða og þarf ekki einusinni að líta á
blaðið þegar ég leiðrétti.

 Samt dreymir mig um að ná vélritunarvaldi á tánum, geta setið í góðum
stól með bók í hendi og vélritað það sem mér kemur í hug. Tærnar
eins og rætur trés sem sýgur næringu og ber þunga laufkrónu.

 Dreymir um að auka jafnt og þétt það sem kemur frá sjálfum mér og
minnka það sem ég vélrita fyrir aðra. Klæjar í fingurna að slá orð
eins og "Veröldin" og trúa því að það iði allt af lífi eins og gerlar
í dauðu kjötstykki? Nei eins og loftið yfir heilli
synfóníuhljómsveit.
 
 Veröldin.

 Eða bara hversdagslegt orð eins og "veggur". Grár steinveggur.

 Í hugskoti mínu iðar hann af lífi, allir boltarnir í ótal litum sem
fyrir tilverknað stelpnanna tina á honum, allar blautu leðurtuðrurnar
sem strákarnir þrusa í hann og skilja eftir far. Allar
ástarjátningarnar sem voru krotaðar á hann, klámið, hljómsveitirnar.

 Veröldin byrjar í gráum vegg.

 Hausar á utangarðsfólki líða hjá eins og í brúðuleikhúsi: Pósturinn,
Rukkarinn, Skuplukonur.

 Ósýnilegt hringl í mjólkurbrúsa gefur til kynna barn á leið út í búð.
Ískrar í hliðinu á hádegi þegar pabbi kemur heim. Ef hann er í vondu
skapi skipar hann okkur að hætta að andskotast í trénu. Ef hann er í
góðu skapi lyftir hann boltanum á löpp og reynir að sóla Berta sem í
keppnisskapi sést ekki fyrir og þrusar boltanum inn um gluggann hjá
Saumakonunni.

 Um kvöldið setur pabbi í nýtt gler.

 Ef pabbi er í góðu skapi fær mamma svigrúm til að vera önug. Ef pabbi
er í vondu skapi leikur hún við hvern sinn fingur.

 Við fylgjumst með þessum stórveldum við matarborðið. Samúð okkar er
öll hjá mömmu, mamma mjúka sem klæðir okkur og gefur okkur að borða,
hjálpar okkur að pissa og skeinir okkur. Mamma sem tínir beinin úr
fiskinum og stappar kartöflurnar. Mamma sem matar okkur.

 Við beinum alltaf máli okkar til mömmu, keppumst um athygli hennar:

 Mamma!

 Mamma!

 Mamma!

 Pabbi situr afskiptur við hinn endann og deilir einsemd sinni með
manninum í útvarpinu. Pabbar eru svo langt í burtu að orðin verða úti
á leiðinni. Pabbar gufa upp á morgnana og birtast ekki fyrr en í
hádeginu. Harðir og stingandi birtast þeir í mjúku mömmuríkinu með
boð og bönn, hreinlætiskröfur og borðsiði en um fram allt háværar
kröfur um þögn fyrir hönd Útvarpsins.

 Eftir matinn leggjast pabbar endilangir í ganginn með jakkann undir
hausnum og stinga úr tönnunum með klofinni eldspýtu. Svo þegar konan
í Útvarpinu er búin að segja þeim hvernig veðrið verði, rísa þeir upp
og fara aftur í vinnuna með áfylltan kaffibrúsa og fullt nestisbox af
nýsmurðu brauði.

 Veröldin verður aftur mjúk og mömmuleg.

 Mamma niðri í vaskahúsi að hræra í risastórum bala.

 Mamma úti á snúru með munninn fullan af klemmum.

 Mamma inni í stofu að strauja og staga.

 Mamma inni í eldhúsi að afhausa ýsu.

 Mamma á rúmstokknum bíandi og geispandi svefndrukknar sögur.

 Mamma mjúka.

 Svo dularfull mamma með þessar stóru tuðrur og einusinni þegar hún var
sofandi leitaði ég vandlega að tippinu á henni en fann bara skóginn og
þessa undarlegu lykt sem kallaði mann til sín.

 Hvað ertu að gera drengur?

 Mamma dularfulla með blóðbindi í ruslafötunni.

 Mamma til að sjúga.

 Mamma til að hjúfra.

 Pabbar aftur á móti skítugir og skeggjaðir komu heim undir kvöldmat,
bönnuðu að klifra í trénu, ráku aðkomukrakka úr garðinum og lokuðu sig
inni á baði.

 Ef maður þurfti að pissa voru þeir komnir með snjóhvítt alskegg sem
þeir skófu af sér með virðulegum hreyfingum og slettu í vaskinn froðu
sem var svört í sárið en undir blasti húðin rauð eins og barnsrass og
ýrði úr henni blóð og þeir sóttu staut sem var eins og varalitur og
stoppuðu blóðrásina.

 Lögðust síðan á dívan inni í stofu og hlustuðu á Útvarpið en það var
sjaldan nógu gott hljóð því ærustan í börnunum keyrði um þverbak og
pabbar æptu:

 Ætliði að vera til friðs!

 Og héldu svo áfram að hlusta á skruðningana í Útvarpinu.

 Pabbar á rúmstokknum ef mömmur voru að þvo sér um hárið og sögðu æsilegar
sögur, ekkert bí-bí-og-blaka eða kall-og-kelling. Bófa og löggusögur
og prakkarasögur frá því þeir voru litlir, vá hvað þeir voru kaldir!
Maður saup hveljur og dró að sér lappirnar og beit í sængina.

 Og pabbar urðu mjúkir og gott undir bú í hálsakotinu. Pabbar með
svart hár á bringunni og handleggjunum.

 Pabbar gátu búið til vöðvabolta á handleggina á sér.

 Pabbar með vaxandi tungl á hvirflinum.

 Og lausar tennur!

 Svo hlægilegt pabbi þegar þú skýtur fram neðrigómnum.

 Gerðu það aftur pabbi!

 Aftur!

 Hæ! Svo fyndinn pabbi!

 Hvað gengur á!

 Mamma stendur í dyrunum með hausinn fullan af rúllum. Svo skessuleg
mamma.

 Ertu að æsa fyrir mér börnin Haddi!

 Nei sona uss, nú förum við að sofa suss.

 Læðast fram á náttfötunum, gera sér upp ferðir á klósettið, mamma með
sokk í annarri hendi, nál og tvinna í hinni. Pabbi fyrir aftan hana:

 Hver á sokk sem gat er á?

 Mamma: Farðu frá!

 Pabbi í vandræðum með hendurnar á sér, reykti eða rýndi á ný í blaðið
eins og það hefði skrifað í sig nýjar fréttir síðan hann las það
síðast.

 Svo erfitt að sofna. Út um gluggann himingeimur fullur af stjörnum og
máni sem les sig upp eftir ljósastaurnum og fetar sig eftir
ósýnilegri línu upp á himininn þar sem Guð á heima og allir
englarnir og Jesú bróðir besti og amma sem er dáin og skildi afa
eftir með útvarpstækið á Elliheimilinu og þráði svo heitt að komast
upp til hennar og hans Guðs af því hann var svo einmana hérna niðri og
auk þess vildi gleymast að skipta um rafhlöður í viðtækinu hans.

 Óendanlegi geimur sem endaði hvergi heldur hélt endalaust áfram -
hvert? Ekki út á geimsenda því geimurinn var einmitt endalaus. En
hvernig gat eitthvað verið til og samt endalaust? Herbergið hafði tvo
veggi, eitt gólf og eitt loft og yfir rúminu hékk myndin af Jesú þar
sem hann kraup á fjallinu klæddur í kjól með sítt hár og skegg. Neðan
úr loftinu ljósakróna í fléttuðum kaðli. Silkiábreiðan með kögrinu á
hjónarúminu, kojurnar eins og skip á siglingu í nóttinni: Sista og
Brói í fyrstu koju, ég og Berti í hinu settinu. Þetta var veröldin.

 En það var svo skrítið að gólfið hjá okkur var loftið hjá Lugga og
hann átti pabba og mömmu, bróður og systur og ljósakrónan neðan úr
loftinu hjá þeim hékk í gólfinu okkar. Og loftið okkar var gólfið hjá
Beggu, pabbi hennar og mamma og systkini gengu ofan á ljósakrónunni
okkar. En ef maður fór upp úr loftinu hjá þeim var maður líka kominn
út í geiminn óendanlega: loftið í þessum geimi var kannski gólfið í
næsta og gólfið í þessum loftið í enn öðrum... þangað til mann
byrjaði að svima og missa meðvitund og detta út...

 Vakna eíns og spryngi sápukúla.

 Svefnherbergið sem á daginn er sægrænt núna blátt og birtan af
tunglinu fellur á hálfa myndina af honum Jesú með hár og skegg sem
eiga sér ekki neina stoð á þessum Gillette-tímum.

 Neðan úr myrkrinu berast ókennileg hljóð sem passa ekki við neitt. Ég
hífi augun yfir rúmbríkina, silkiábreiðan með kögrinu er komin niður á
gólf og pabbi og mamma veltast í undarlegum slagsmálum. Pabbi er
grátandi þótt hann sé ofan á, mamma svo undarlega sigurviss og æst.
Ég gægist yfir til Berta sem sefur eins og hjólhestapumpa.
Samanhnipraður bíð ég þess að heimurinn farist.

 Leið yfir mig?

 Ég ranka við mér í hvellbirtu morgunsins.

 Útvaðnar sængur í mannlausu rúmi.

 Ætli allir séu dánir og ég einn í heiminum? Á ég þá allt gottið, má
ég þá keyra strætóinn og brunabílinn og fljúga upp til tunglsins eins
og Palli?

 Príla niður og flýti mér fram. Það hlýtur að hafa verið sunnudagur,
messa í útvarpinu og pabbi og mamma sátu kósí með kaffibolla og
sígarettu eitthvað að hjala.

 Streittist á móti þegar pabbi ætlaði að taka mig í fangið en hann
herti bara takið um úlnliðinn.

 Æ!

 Haddi þú meiðir drenginn!

 Má ekki koma við hann? spyr pabbi og sleppir mér um leið svo ég
endaslengist á dyrakarminn.

 Mamma á fullt í fangi með að hemja blóðrásina inni á baði. Pabbi
tvístígur bölvandi í dyragættinni.

 Sunnudagur.
 
ROKK

 Set plötu á fóninn og byrja að ryðja íbúðina. Kannski er poppið það
eina sem ég kann, eina sem ég get talað um áreynslulaust. Eitt af því
fáa sem ég hef tileinkað mér óbeðinn, partur af sjálfum mér. Í
samanburði er sagnfræðin misheppnuð ágræðsla, dett jafnan út úr
sögunni. Plöturnar laga sig alltaf að nýju hlutverki. Sumar
gatslitnar og rispaðar, aðrar flunkunýjar, fyrst núna sem ég hef haft
aðstöðu til að kaupa þær. Lögin sem rissuðu upp nýja veröld þegar
rullurnar biðu eins og flíkur af eldri systkinum inni í skáp.
Þjóðfélagið ein allsherjar Vetrarhjálp.

 Svo dýrmætt að hinir fullorðnu skyldu hafna þeim. Að heimilisfeður
skyldu ryðjast inn í Lög Unga Fólksins og slökkva í miðju lagi. Ímynd
sem enginn hafði jaskað út áður.

 "Samúðin með Kölska" og jafnvel ryksugan dansar. Undraverk þessi
ryksuga með öll stykkin í bakinu, mótor sem drífur inn snúruna,
stillanlegur kraftur eftir því hvort ég er á parkettinu, teppinu,
gardínunum eða stólunum.

 Með hverri vél finnur maður hvernig lífið endurnýjast. Uppþvottavélin
gleypir við óhreinu leirtaui og klístruðum hnífapörum og malar meðan
hún þvær og þurrkar. Þvottavélin kyrfilega fyllt af skítugum fötum
lökum viskustykkjum handklæðum þvottapokum og hættir ekki að snúast
fyrr en þvotturinn liggur hvíþveginn og klár fyrir aðra umferð.

 Á meðan, já á meðan á meðan getum við gert það sem okkur langar til.
Til hvers langar okkur? Sem betur fer engin vél sem annast það, við
sjálf, holdi klædd.

 Ég hækka "Samúðina með Kölska" og held áfram baráttunni við hlutina.
Hlutir sem veltast í öldusjó heimilislífsins uns þeir detta upp fyrir
og týna tölunni. Treð inn í skápa og yfirfljótandi skúffur vitandi að
í kvöld verðið þið komnir á kreik á nýjan leik.

 Hrekk við þegar píparinn stendur á miðju gólfi. Horfir á mig
spyrjandi. Tekur mig andartak að setja mig í hans spor: ég er með
plastpoka hangandi framan á mér.

 Þetta er fyrir rusl, segi ég. Ég týni ruslið upp af gólfinu í pokann.
Ég fann þetta upp sjálfur: fljótvirkasta aðferð til að taka til.

 Píparinn horfir á mig úr allri þeirri fjarlægð sem rúmast milli
normalmanns og kríps, leggur Dagblaðið frá sér á kommóðuna og hraðar
sér inn á bað.

 Mynd af álverinu, kerskálanum og viðtöl við sjónvarvotta. Skyndilega
drekkur mannsnafn í sig alla athygli mína: Matthías Ólafsson, Matti,
það er MATTI sem er MORÐINGINN. Ég háma í mig alla
vettvangskönnunina: "dulur", "upp á síðkastið ekki með sjálfum sér",
"líkið finnst aldrei". Matti er gufaður upp og genginn í samband við
álið.

 Allir sem einmitt í þessu eru að renna honum í gegn um minnisvélarnar.

 Kamp Knox, ryðlitir braggar, bráðnandi snjór, ég hef slegist í för með
Berta að bera út Vísi. Allt í einu stekkur Matti í veg fyrir mig og
býðst til að lemja mig. Hvar er Berti? Berti á í brösum með að koma
blaðinu milli stafs og hurðar á einum bragganum. Við erum komnir út
fyrir mörk hins byggingarsamþykkta heims.

 Bróðir minn getur nú alveg lamið þig, voga ég.

 Matti slæmir augum á Berta: Pabbi minn gæti sko malað bróður þinn.

 Þegar þeir komu að sækja hann pabba, gerði hann sér lítið fyrir, vippaði sér
upp í sperru og sparkaði þeim frá sér eins og flugum.

 Er pabbi þinn bófi?

 Nei, hann er á Hrauninu, en ég veit hann sleppur út, hann rykkir
úr rimlunum og brýtur allt í spað (Matti sýndi með vel völdu látbragði
hvernig pabbi hans klæddi sig úr fangaklefum).

 Píparinn ræskir sig fyrir aftan mig og biður mig að setja vatnið á.
Þegar ég kem upp sting ég katlinum í samband og helli á könnuna. Til
að róa hann upplýsi ég að ég sé grunnskólakennari í leyfi. Þvert á
móti stekkur hann upp á nef sér og gerir harða hríð að skólakerfinu og
hinu opinbera, allt of mikill kostnaður við yfirbyggingu.

 Ekki geta allir farið í pípulagnir.

 Þessi endalausu leyfi, segir hann, það er bara ekki normalt, krakkinn
minn er bara alltaf í fríum, ef það er ekki jólafrí, páskafrí,
mánaðarfrí - ja þá er bara frí vegna veðurs!

 Ég reyni að skipta um umræðuefni með því að bjóða honum mjólk út í
kaffið.

 Kaffi á að vera heitt, segir hann.

 Sykur?

 Píparinn kveðst búinn að venja sig af sykri. Setti alltaf tvær
sykurskeiðar í glas í hvert skipti og hann fékk sér kaffi. Um kvöldið
flóði út úr, veskú. Heilt glas af sykri á dag, bara til að brenna,
veskú.

 Nú skildi ég kæk píparans, alltaf eins og hann væri að hisja upp um
sig buxurnar með úlnliðunum. Ugglaust verið akfeitur, búinn að ná af
sér björgunarhringnum, rassinn farinn og aðeins eftir kúla framan á
honum, fyrst í stað alltaf verið að missa niður um sig og ekki getað
híft upp um sig með drullugum höndunum.

 Næst tölum við um reykingar, hvernig væri hægt að venja sig af tóbaki.

 Það er hægt að venja sig af öllu, slær píparinn föstu í fyrstu
atrennu.

 Ekki kannski öllu.

 Öllu, segir hann sannfærður.

 Ég horfi á hann spyrjandi.

 Hvað er lífið annað en ávani? segir hann um leið og hann stingur út
og byrjar að taka saman kostnaðarliðina.

 Rétti honum ávísun.

 Þegar hann ætlar að stinga henni í veskið dettur út ökuskírteinið, ég
tek það upp.

 Sæmi! (bæði þekki ég nafnið, svo er andlitið kunnuglegra á myndinni).
Hann starir á mig undrandi þangað til ég hef staðsett mig: "Manni
bróðir Berta" og rennur upp fyrir honum ljós.

 Við tökum rispu í sameiginlegri fortíð.

 Hefurðu komið vestreftir nýlega? spyr hann.

 Tóm gamalmenni eins og útibú frá Elló, segi ég.

 Eins og allt moraði af krökkum, maður. Það var nú meiri viðkoman
maður, hver einasta kelling ólétt eða rúllaði á undan sér barnavagni
nema hvort tveggja væri. Hvað á Berti mörg?

 Fjögur með þremur konum, segi ég.

 Skildu hann og Gugga? segir hann með snert af angurværð eins og
frétti lát vinar löngu síðar.

 Samúðarþögn.

 Rifja þig upp í huganum: Sæmi Presley, stóðst upp á veggnum á róló
með ósýnilegan gítar í höndunum:

 Love me tender!

 Ég hef ekki komið vestreftir í háa herrans tíð, segir hann.

 Bila ekki pípur þar.

 Þeir lögðu sko ekkert rusl gömlu mennirnir, segir hann og sturtar
niður Nútímanum.

 Pabbi og mamma búa þar ennþá.

 Eins og allt moraði í krökkum maður.

 Pillan ekki komin, segi ég. Smokkurinn náttúrlega gallagripur.

 Já og svo bara þessi bjartsýni í mannskapnum, Manni, það var einhver
... einhver bjartsýni.

 Líka hann er fullur af söknuði, gerir samanburð í huganum og finnst
hann hafa lifað tvenna tíma. Ber sig upp undan Nútímanum, tekst ekki
að tengja hann við sig og gera hann áþreifanlegan eins og "gamladaga".
Ég laumast til að líta á klukkuna ögn órólegur út af Hring. Bót í
máli að umræðuefnin eru á þrotum. Við köstum á milli okkar nokkrum
nöfnum og staðsetjum í þjóðfélagsleiknum.

 Matti, sá hefur verið orðinn svartur að innan.

 Já er þetta ekki litla dýrið sem var svo góður í fótbolta?.

 Ég sé hann er að rugla saman við Lugga.

 Nei, manstu ekki klifurköttinn sem klifraði upp á þak á skólanum,

 Já, hann, alveg rétt, nú man ég. Djöfullinn sjálfur, það munar ekki
um það, hvað kemur eiginlega yfir menn?.

 Okkur skortir báða orð.

 Sverrir Hákon náttúrlega þingmaður, nema hvað, alveg sami kjaftur á
honum, sjá þetta kvikindi, gat ekki neitt í fótbolta, fékk ekki
einusinni að vera með, en áður en maður hafði snúið sér við, veskú,
búinn að stofna lið og farinn að stjórna.

 Við hneykslumst stoltir á Konna og síðustu afrekum hans í pólitíkinni.
Snögglega snýr Sæmi plötunni við:

 Ekki datt mér i hug að þú yrðir kennari.

 Nú?

 Þú varst alltaf syngjandi.

 Það reynir nú oft á röddina í kennslunni, segi ég og reyni að setja
punkt, orðinn afgerandi seinn.

 Það held ég.

 Það er nefnilega það.

 Jæja, segir Sæmi loks og lýkur við að setja ávísunina í veskið. Vona
að vaskurinn standi sig en eins og ég segi: í vöskum ...

BLOKK

 Hringur neitar að fara inn og heimtar sleðabunu niður brekkuna og aðra
og aftur t.t.t.

 Blokkin endurheimtir íbúa sína. Logar glatt í hverjum glugga, bíll
á hverju stæði, svipir ganga upp og niður innkeyrsluna fram hjá og
gegn um hvern annan án þess að sjást en háma svo hver annan í sig á
bak við gluggatjöld.

 Ég er viss um að það væri hægt að skrifa skáldsögu um svona blokk. Ég
meina, allt þetta fólk! Heill hreppur á Íslandi. Svo einfalt í
hreyfingum sínum. Allir í bílana á bilinu 7 - 9. Síðan ekki önnur
hreyfing nema í gardínu þar sem hefur gleymst að loka glugga. Blokkin
auð og tóm og yfirgefin á meðan fólkið er í vinnunni. Næstum hægt að
hugsa sér aðra þjóð sem hefði vaktaskipti við þessa sem er fyrir og
notaði íbúðarhúsnæðið á meðan hin er að vinna og ynni meðan hin hefði
afnot af íbúðinni.

 Einhverjir krakkar koma heim úr skóla eftir hádegi og blokkardiskóið
hefur starfsemi. Milli fjögur og sjö byrjar fólk að koma heim úr
vinnu, rogast upp stigana með troðna innkaupapoka. Um kvöldmat er
lífsmark í hámarki, raddir og glamur í leirtaui. Síðan eins og
slokkni á fólki um leið og kviknar á sjónvarpinu. Þó er það ennþá
þarna inni í sér. Væntingar og draumar, ótti og óvissa. Svefninn fer
að mönnum upp úr miðnætti. Sumir þrjóskast við yfir myndbandinu.
Aðrir ljúka sér af í þvottahúsinu eða eiga erindi niður í geymslu.
Mín vika með tunnurnar. Sameignin troðfull af drasli: dívanræflar
ísskápar eldavélar.

 Hvað íbúðir eru tækifærissinnaðar og bera alfarið svip af íbúum sínum.
Þú varst ekki eins og þú ert í dag þegar við sáum þig fyrst. Lagaðir
þig að smekk annars fólks. Allt fullt af hlutum sem eiga að vera í
híbýlum, raðað upp á þennan vélræna, staðlaða máta. Postulínshundar
og kettir, postulíns krakkar að kyssast að ógleymdu skiliríinu af
barninu sem grætur eða var það barnið sem reykir? Hin ósýnilega dauða
hönd sem skipar lífi fólks niður. Þú skalt ekkert vera að þræta fyrir
það, þú bjóst með öðru fólki þá!

 Við fengum þig uppgefna hjá fasteignasalanum. Fólkið lét tilleiðast
að sýna þig. Við reyndum að skilja líkamina eftir fyrir utan með
skótauinu, ganga inn á einu saman augnaráðinu. Gæta þess að missa það
ekki yfir í hnýsni. Unglingur í barnaherberginu, svefnherbergið með
spónalögðu hjónarúmi, já það var þar sem málverkið með parinu tróndi
yfir höfðagaflinum, fjollaðar bleikar mottur á gólfinu sitt hvoru
megin við rúmið.

 Fólkið hélt áfram að horfa á sjónvarpið nema konan sem kom í humátt á
eftir okkur. Kom aldrei alveg með okkur inn en var til taks ef þurfti
að spyrja um eitthvað. Leifarnar af fjölskyldunni í stofunni, önnur
hver setning í sjónvarpsleiknum hleypti af stað innbyggðri hlátursgusu
og stakk í stúf við áhorfendur sem stökk aldrei bros. Sjónvarpið var
í samstæðu með hljómflutningsgræjum eins og altari því fólkið var
fjölmiðlatrúar.

 Á hæla okkar komu önnur hjón.

 Strax næsta dag flýttum við okkur á fund fasteignasalans og lögðum
spilin á borðið. Þorpslífið hafði gert okkur kleyft að öngla saman
sparifé. Fasteignasalinn reiknaði og reiknaði og lét okkur selja
rúgbrauðið og slá lán uns allt var klappað og klárt á pappírnum. Eins
og sviðsmaður í leikhúsi sá hann um að færa fólkið sem var fyrir út
með öllu þeirra proppi og skipta okkur inn.

 Fyrst tæmdist svefnherbergið þar byrjaði landnám okkar, konan vildi
selja okkur hjónarúmið og bleiku motturnar í kaupbæti en við afþökkuðum
og byrjuðum að spassla og pússa, mála yfir fingraför og fitubletti,
leggja teppi yfir skóhljóð, eigna okkur sviðið með nýjum innréttingum,
annarri uppröðun. Loks var ekkert eftir nema dagskráin í sjónvarpinu
- hún var sú sama.


 Bylgja er komin heim. Fundum okkar ber saman inni á baði yfir nýja
vaskinum. Í staðinn fyrir þennan gamla þunga með flögnuðum glerungi
og kranarnir alltaf kvefaðir - skínandi hvít handlaug kranalaus með
sveif upp í loftið sem á að hreyfa til hægri eða
vinstri eftir því hvort maður vill heitt eða kalt, upp og niður mikið
eða lítið.

 Bylgja er að átta sig á þessu þegar ég kem og leiði hana í allan
sannleika. Engu líkara en ég hafi fundið það upp. Ég er ekkert að
segja henni frá bölspám píparans. Við erum eins og börn sem hafa
eignast nýtt leikfang. Svo gaman að eignast nýtt, svo skapandi,
næstum eins og öll tilveran hafi endurnýjast. Ég finn á mér að við
munum elskast í kvöld. Eða réttara sagt finn það á þér: bregst ekki
ef þú býður fram tungubroddinn þá meinarðu eitthvað með því.

 Keyptirðu fisk?

 Keyptirðu sítrónu?

 Eigum við að steikjann eða bakann?

 Viltu hrísgrjón eða kartöflur?

 Fréttamennirnir keppast við að setja okkur í samband við gang
heimsmála á meðan við roðflettum og kreistum og setjum upp vatn og
söltum. Akkúrat þessa stund dagsins kann ég að meta: þegar dagurinn
er tilbúinn og matreiddur og bara eftir að éta hann.

 Hringur bregst við reiður þegar hann á að fara að hátta og rennur upp
fyrir honum að dagurinn er búinn. Bítur sig fastan í loforð sem hann
taldi að sér hefðu verið gefin um sund, heimsókn til vina, o.s.frv.
En dagurinn er búinn, hann er ekki lengri en þetta.
Í vanmætti þínum yfir því að dagurinn skuli vera
runninn út í sandinn bregstu við æfur, allt er okkur að kenna. Grætur
í sængina þína, hóstar fullur af kvefi og veikur og bara búinn að
vera.

 Skömmu síðar heyri ég þig læðast fram, held í humátt á eftir, hvarflar
að mér að þú ætlir út í nóttina á náttfötunum. Frammi á gangi tekurðu
skóna mína og byrjar að binda hnúta á reimarnar. Gefur þig allan í
skemmdarverkið, lítur ekki upp fyrr en allt er komið í hnút og hendir
 þeim þá frá þér. Skýst svo aftur upp í rúm.

 Haldið að væri munur ef maður gæti náð sér svona niður á Guði? Reimað
skóna hans saman svo tæki hann hálftíma að greiða úr flækjunni næst
þegar hann ætlaði út í búð?

 Hvenær fæ ég eiginlega hjónarúm? spyr hann í uppgjafar vælutón. Þið
eigið hjónarúm. Ég á bara lítið.

 Þú færð hjónarúm þegar þú ert orðinn stór og búinn að gifta þig.

 Já en mitt herbergi er svo lítið, ef það kemur hjónarúm get ég hvergi
leikið mér (öllum lokið og grátandi).

 Hringur grætur á 5 mínútna fresti.

 Svo mikilvægt.

 Smátt og smátt lengist bilið, menn innhverfa átökin, gráta loks á
5-10-50 ára fresti.

 Var ég búinn að segja frá draugalegu tungli uppi á veðurhimni þar sem
ský streyma hraðbyri, úti skefur snjó og hjúfrar sig í görðum.
Draugabirta.

 Pabbi segðu sögu.

 Seremónían við að koma sér niður. Leikurinn berst fram og aftur um
íbúðina, hvert atriði kostar baráttu og hatrammar deilur. Í
bakhöndinni hef ég alltaf þetta tromp: klukkan tíu dettur sögumaður
út.

 Ég sit á rúmstokknum og við bíðum eftir að sagan komi í hausinn á mér.

 Er sagan komin?

 Nei, hún er að koma.

 Hvað er hún margar blaðsíður?

 Hún kemur ekki ef þú ert alltaf að truttla mig.

 Þögnin er honum ofviða, hann engist sundur og saman svo rúmið leikur á
reiðiskjálfi. Ég stari upp í loft og bíð eftir að mér detti eitthvað
í hug.

 Lestu bara Hó Sí Hannesen, biður Hringur og hefur gert þjóðskáld Dana
að kínverskum höfundi.

 Það var einusinni pera, byrja ég.

 Já, og hvað með það (augun rifna upp, en til að hamla gegn sefjuninni
bætir hann við: "og hvað með það").

 Þetta var svona gangpera.

 Og hún skein og skein.

 Lýsti öllum sem leið áttu um stigann.

 En það tók enginn eftir henni.

 Öllum þótti sjálfsagt að hér væri ljós og þurfti ekki einusinni að
kveikja því fólkið gleymdi alltaf að slökkva.

 Og peran skein og skein.

 Úff henni var svo heitt og hún hefði svo gjarnan viljað hvíla sig,
t.d. þegar sólin var komin á loft þessi trilljónkertapera sem er víst
búin til úr stanslausum kjarnorkusprengingum, já kjarnorkan getur
verið góð, það er hægt að nota kjarnorkuna eins og eldinn t.t.t. brenna
sig á honum ef maður varar sig ekki en líka halda öllu þægilegu og
björtu.

 En aumingja veslings peran var ekki búin til úr kjarnorkusprengingum
heldur einum veikum þræði sem titraði og glóði.

 ææææææ óóóóó

 Einn góðan veðurdag var hann orðinn svo heitur og móður að hann bara
sprakk.

 Enginn tók eftir því, það var hvellbjart úti sem inni.

 En þegar sólin var komin hinum megin við hnöttinn til að vekja fólkið
í Ástralíu og Suður-Ameríku og Suður-Afríku, þá tók að dimma í þessum
hluta hér enda dagurinn búinn og íbúarnir að koma heim, fyrst börnin
úr skólanum, svo fólkið úr vinnunni.

 Hvað er þetta, sagði fólkið og hamaðist á slökkvaranum.

 Það kemur ekkert ljós.

 Og allt kvöldið var fólkið að hnjóta í stiganum og fann ekki skóna
sína og yfirhafnirnar hrundu í gólfið af því þær hittu ekki á snagana.

 (Já, ég veit þetta er svona uppbyggileg saga til að kenna honum að
slökkva ljósið og er það ekki allt í lagi? Auk þess sögð í tóni sem
lætur hann sættast við rúmið og koddann, allur orðinn mjúkur fyrir
svefninn).

 Koss og knús og slökkva ljósið.

 Pabbi, pabbi, pabbit.t.t. reynir að halda í mann með hvíslingum,
leyndarmálum, eitthvað sem honum liggur á hjarta en þegar eyrað er
komið að munni er ekkert sem honum dettur í hug annað en pabbi og já
en PABBI og svo koma umkvartanir út af leikskólanum:

 Sumir eru óvitar og frussa framan í mann!

 Hvernig þá óvitar?

 Bara. Þegar maður spyr þá hvað þeir hafi fengið í jólagjöf kunna þeir
ekki að segja playmó og segja "handklæði"!

 Svo eru alltaf draumarnir sem plaga mann svo hryllilegir og
stjórnlausir.

 Vill geta valið drauminn, haft hann með sér upp í rúm eins og bók til
að skoða. Draumaeftirlit. Að sumir draumar séu bannaðir fyrir börn.

 Heyrðu t.t.t.skot.t.t.eft.t.t.þát.t.t.ha?

 Pabbi, Dröfn og mamma hennar fara alltaf með einhverjar bænir áður en
hún fer að sofa, af hverju er það?

 (Bænin rakin á þessari ögurstund fyrir svefninn, tæki til að tæma sig
af deginum og taka geispandi á móti svefninum, sigla á bænakvaki inn í
nóttina)

 Pabbi, ég er eitthvað svo hræddur í heiminum, kvartar hann t.t.t.

 Hvernig ertu hræddur í heiminum? spyr ég.

 Hræddur um að týnast, segir hann.

 Hughreysti hann og hugga og fullvissa hann um að í landinu okkar þurfi
enginn að vera hræddur hér séum við meðal vina, allir sem við
þekkjumt.t.t.

 Segi honum ekki að á morgnana þegar ég vakna er ég einmitt svo hræddur
í heiminum, ligg í myrkrinu, finnst við vera eins og fis sem næsta
vindhviða geti sópað út í hafsauga.

 Fylli þig af innistæðulausu öryggi.

 Bylgja situr og geispar inni í stofu yfir einhverju sjónvarpi.

 Hvað er þetta?

 Æ, ég veit það valla sjálf.

 Ég strýk línuna á hálsinum alveg upp í hnakka, uppsett hárið og kyssi
á skoruna þar sem hárið skiptist.

 Geispi. Bráðum stöndum við upp, slökkvum á sjónvarpinu og förum inn.

 Þulan endar dagskrána með endursögn á kvikmyndinni annað kvöld.
Svipbrigðalaust en þó með hluttekningu:

 "Viktoría er ánægð með lífið, hún er í góðri stöðu og ánægð í sambúð
þegar hún skyndilega verður ófrísk. Góða nótt."

 Við burstum tennurnar í nýja vaskinum. Bylgja upphefur sitt ritúal
með krem og bauka og andlitskreistingar en ég skríð undir sæng og sæki
bók upp í gluggakistu. Ég hef skilið hana eftir opna og síðurnar eru
orðnar stökkar af ryki og skít. >f14<Kvarnarsóp>f13< dagbók og þankar
rithöfundar. Mér leiðast skáldsögur þessa höfundar og undrast hve
dagbókin hans spriklar af lífi. Eins og skáldsagan sé svo hefðbundið
og þaulnýtt form að ekki sé á færi nema örfárra að segja þar eitthvað
nýtt. Höfundar halda áfram að hella sköpun sinni ofan í keraldið í
von um að tappa af því víni. En það finnur enginn á sér lengur af
þessum miði. Aftur á móti ef höfundur gleymir sér í dagbók eða
greinarstúf, getur útkoman orðið snaráfeng t.t.t.

 Á meðan Bylgja leitar að náttkjólnum segir hún frá áhyggjum sínum í
vinnunni.

 Bylgja á kontórnum, völundarhús fullt af eymd og kröm, endalausar
biðraðir, óþrjótandi símhringingar - allt sem fer úrskeiðis í einu
samfélagi.

 Einstæðar mæður

 Yfirgefin börn

 Húsnæðislausar fjölskyldur

 Fólk í eitri

 Fólk í dópi

 Fólk í brennivíni

 Atvinnulaust fólk

 Þæfi á henni magann með hendinni (í rituðu máli þarf alltaf að segja
annarri hendinni, ef maður segir bara "hendinni" heldur lesandi að
viðkomandi sé einhentur).

 Sendi fingurna í skoðunarferð.

 Lærin samanpressuð og enga vitleysu.

 Við-skulum-fara-að-sofa-koss í flaustri.

 Ég velti mér á hliðina og hún klifrar til hálfs upp á bakið á mér.
Við erum ferðbúin inn í nóttina, dagskránni er lokið, þráðlaust
draumvarp fram undan.

DRAUMUR

 Ég hafði fallið ofan í sprungu, í draumnum fannst mér það vera
peningagjá, stóð niðri í myrkrinu og horfði upp í dagsbirtuna sem
dróst æ meir saman uns hún var orðin að glóandi tungli sem datt ofan í
hylinn og breyttist í silfurskæran pening sem spann sig niður í djúpið
og þegar ég ætlaði að grípa hann var hann orðinn fiðrildi sem flaug
inn kolsvört göng og lýsti mér leiðina yfir klungrið upp úr gjánni uns
ég var staddur í gljúfrinu þar sem Öxará fellur fram af berginu.
Gjáin var full af fólki sem ég reyndi að komast í samband við en utan
um hvern og einn var svefnhjúpur, því þetta var sofandi fólk. Hrökk
upp við köll mín, heyrði mig svo greinilega kalla nafn þitt, hátt og
örvæntingarfullt.

 Ég læðist fram ganginn, bílar á hvolfi, hálfhrunin hús. Hringur
hvílir eins og engill á skýi með hendurnar upp fyrir haus í algerri
afslöppun. Sællegur og rjóður eins og auglýsing fyrir barnamat. Ég
sný aftur inn. Bylgja eins og brotlent, sama andlit útvarpar heilli
ævisögu. Einhver stundleg fró líkt og hjá manni sem sýgur í algleymi
síðustu sjeikdropana og byrjað að votta fyrir áhyggjum yfir
endalokunum. Augasteinarnir tifa eins og kúla í IBM.

 Kem mér í mjúkinn hjá heitum rassi. Hlý sæng breiðir yfir og byggir
út kuldanum. Auðvelt að hugsa sér hamingjuna: uppfylling allra óska
í hlýindum, það er allt og sumt! Heyri vindinn gera áhlaup á
blokkina. Hlusta hvernig hún stendur af sér allar hrinur. Uml og ið
á meðan við erum aftur að komast í þessa flóknu stellingu. Leysast
upp og losna undan allri kröfugerð. Ganga fyrir einu saman
ímyndunarafli. Að maður skuli búa yfir þessari draumavél, skuli geta
sett rétt andlit á allt þetta fólk.
Lagt hverjum manni orð í munn.
Sett upp 500 bls. skáldsögu eins og að draga andann.

 Á næturnar yrkjum við heimslitteratúr. Næðum við að binda hann inn
bæri okkur Nóbelinn.

 
III
 
 
 Þau komu labbandi eftir veginum.

 Tilsýndar var Andri eins og snigill með húsið sitt á bakinu. Í
bakpokanum hafði hann Arf Vesturlanda og tjaldið ofan á en svefnpokana
ólaða neðanundir.

 Litlir bæir eru auðveldir með lítið aðdráttarafl, sama gata liggur inn
og út. Aftur á móti þarf oft heilan dag til að sigrast á segli
stórborgar.

 Bylgja skar og smurði brauð á meðan Andri kastaði fyrir bíla. Andri
settist við brauðmatinn og á meðan leysti Bylgja af við veiðarnar.
Nær samstundis hafði risavaxið vöruflutningaflykki bitið á agnið en
gaf í aftur þegar kom í ljós að böggull fylgdi skammrifi.

 Þú værir komin til Indlands og aftur til baka ef þú værir ein.

 Eða á nauðgunaruppboð í Bagdad, svaraði Bylgja.

 Hvernig er að vera kona, ég meina karlmann dreymir um eitt og það er
hjá konunni. Hvar sem hún kemur opnast allar gáttir, hún þarf ekki
annað en hnykkja upp annarri mjöðminni og járnbrautarlest
klossbremsar.

 Hvernig þætti þér ef enginn tæki þig fyrir það sem þú ert? spurði
Bylgja. Þú værir kannski doktor í heimspeki eða húsasmiður en allt og
sumt sem þú fengir frá hálfu mannkyninu væri: ofsalega ertu með
girnilegt nef, má ég bora í nefið á þér?

 Oh, sagði Andri, þessir kvensjúkdómar eru kannski komnir úr móð í
bili, samt styðst kvenfólk við kynferðishækjuna alltaf þegar það þarf
á henni að halda.

 Það var ekkert á milli okkar José.

 Annað en þetta venjulega.

 Hann hafði áhuga á mér sem manneskju ekki sem kynferðisveru?

 Af hverju kom hann þá á eftir þér alla leið frá Brasilíu, er ekki nóg
af manneskjum þar?

 Þau skiptust á að strunsa hvort fram úr öðru uns bíll nam staðar og
spurði hvort þau væru ekki á puttanum?

 Í morgunsárið voru þau stödd einhvers staðar í skógum Þýskalands, það
var hnausþykk þoka eins og í Grimmsævintýri, Hans og Gréta, stjúpan
búin að flæma þau út í skóg fullan af galdranornum. Þau leiddust inn
á parking og settust inn í lítið pikknikkskýli aðframkomin af syfju og
vosi. Út úr miðjum grautnum mótaðist skilti sem kom þeim kunnuglega
fyrir sjónir: DACHAU.

 Þetta hryglukennda dauðahljóð, vinnufangabúðirnar, fólk í strípuðum
náttfötum staflað í kojur eins og ofvaxin börn í sumarbúðum.

 Sannkölluð sending af himni fyrir vegamóða ferðalanga til að standa af
sér þokuna og morgunkulið.

 Safnverðir með gamanyrði skiptust á
sígarettum.

 Ókeypis aðgangur.

 Í forskála var brugðið upp aðdraganda nasismans í orðum og æði. Reiði
maðurinn með svarta nefhorinn, afturgreiddi gasprarinn, flogasjúki
múgurinn: nasisminn.

 Fangabúðirnar sýndust svara til svæðis á borð við Kamp Knox í
Reykjavík, nema hér var allt í röð og reglu, enginn þvottur á snúru
eða ryðbrunnar öskutunnur og smitandi olíugeymar. Einkunnarorð:
Vinnan gerir yður frjálsa.

 Alveg eins og á bíó, hugsuðu þau og áttu á hverri stundu von á Steve
McQueen hlaupandi í keng hinum megin við girðinguna, sikksakkandi
innan um sírenur, kastljós, vélbyssugelt og hundgá. Hitler, var hann
ekki í sömu skúffu og Chaplin? Álíka raunverulegur.

 Haugar af hári, herbergi full af gleraugum, fjallháir klæðastaflar,
líkbrennsluofnar, fjöldagrafir, hermenn
með súrefnisgrímur að transportera hræum, hestarnir viðþolslausir af
fnyknum. Nakið fólk leitt til slátrunar. Samt hélt það áfram að
bregðast við eins og manneskjur: kvenfólkið leitaðist við að hylja
sköp sín og brjóst. Einkennisklæddir varðmenn skiptust kumpánlega á
sígarettum. Afskornir hausar af líkömum sem höfðu verið notaðir í
sápur.

 Heimsendir anno 1944. Árið sem Heimssöngvarinn Eggert Stefánsson
lofsöng:

 "Það er komið árið í sögu Íslands, hið eina sem kemur og aldrei fer,
árið sem komandi kynslóðir svo lengi sem nokkurt líf er á þessu landi
aldrei gleyma og alltaf minnast á meðan hjarta okkar Íslandi slær,
þetta ár sem verður blessað og heilagt og eilíft svo lengi sem landið
byggist, ár örlaganna sem kemur með Réttlætið og Frelsið til Íslands:
Árið Eina ..."

 
 Á puttanum tekur maður löndin inn í smáskömmtum, 20 km bútar í senn,
bílstjórinn oftast karlmaður, einn á ferð, aldrei sá sami náttúrlega.
Bílarnir stundum druslur sem drattast áfram með viðrekstrum eða
lágróma lúxusvagnar. Bílstjórarnir allt frá sveitapresti í fyrsta gír
upp í manninn með ljáinn sem er kominn með sólgleraugu og leðurhanska
og olnbogann út um gluggann: vegurinn útbreidd sæng og vindurinn
kembir hár hans aftur í aftursæti þar sem fórnarlömbin hnipra sig
saman. Þriðja flokks ástarsöngvari hamast í útvarpinu en innra með
farþegunum syngur Dómkirkjukórinn "Allt eins og blómstrið eina".

 Veröldin skiptist í reiti sem eru sjálfum sér nógir um tungumál,
trúarbrögð og fjárhagsáhyggjur. Samanlagt mynda þeir blaðsíðu í
landafræðinni. Hver og einn á heima í einum slíkum reit og fer ekki
út af honum nema kannski einu sinni á ári í sumarfríinu þegar fólk
hefur skipti á reitum því heimareitir eins eru útlönd fyrir öðrum.

 Landslag eftir landslag æddi fram hjá og strokaðist út jafnóðum, eitt
vék fyrir öðru. Heil borg skildi kannski eftir eina þvottasnúru og
konu með klemmu. Lífið nafnlaust og ópersónulegt. Aðrir staðir höfðu
beðið þolinmóðir alveg síðan í barnaskóla: Skakkiturninn stóð heima í
Písa, Michelangelo í Flórens og Frans talaði til túristanna í Assisi.

 Eftir skoðunarferð um Péturskirkjuna í Róm tók Bylgja að kúgast.
Dýrmætir peningar fóru í að öðlast afnotarétt af hótelherbergi þar sem
Bylgja og maginn náðu samkomulagi með sólarhringshvíld.

 Hvernig á ég að tengja tímann við mig, hugsaði Andri þar sem hann sat
inni á klósetti með kúlupenna og minniskompu á meðan Bylgja svaf.

 Var hugsanlegt að efnin gætu stytt manni leið, komið á þráðlausu
sambandi?

 Hvar var uppljómunin "þú ert þú"? Nú nærðist hún ekki lengur á
sjálfframleiddu innihaldi heldur ól á vanmetatilfinningu. Ótrúlegt
handikapp að vita ekki allt, þurfa að lesa sér til, alltaf ný og ný
bók sem Nútíminn var handan við. "Lestu þessa, ertu búinn að lesa
þessa? Þú skalt lesa þessa, þegar ég er búinn að lesa þessa hef ég
Nútímann á valdi mínu".

 Nútíminn var samband. Alltaf nýjar og nýjar líkur á að innstungan
væri í tiltekinni bók, linna ekki látum fyrr en þú hafðir orðið þér
úti um hana. Opna hana spenntur, taka til við lesturinn, geispa.
Áhrifin oft líkari því að maður hefði tekið inn svefnmeðal: sé á mann
syfja. Klöngrast í þessu orðahröngli sárfættur og geispandi.

 Aftur á móti var einn maður sem hafði náð slíku valdi á Nútímanum að
það mátti ekki á milli sjá hvort hann var að fjalla um hann eða
hreinlega búa hann til. Fyrir bragðið hafði hann verið hundeltur land
úr landi uns hann fann hæli sem útlagi í Lundúnaborg. Þar tóku
rukkarar og tollheimtumenn við honum, flæmdu hann úr einum
leiguhjallinum í annan, eitruðu líf hans og fjölskyldunnar, börnin
drógust upp af hungri og sjúkdómum, konan missti vitið.

 Nú voru verk hans til sölu á öðru hverju horni, hugsun hans orðin
iðngrein, hlutabréf í Kauphöllinni. Við lestur þeirra var líkast því
að kviknaði á peru. Veraldarsagan iðaði fyrir hugskotssjónum, heilu
tímabilin hótuðu að leysa frá skjóðunni. Þá rofnaði sambandið.
Tuttugasta öldin var eins og lokuð bók. Þar skall þokan á svartari en
nokkru sinni Lundúnaþokan. Tuttugasta öldin virtist ekki hlíta neinni
forskrift. Samt var Nútíminn þarna einhvers staðar, annað gat ekki
staðist, einhvers staðar í bók - plötu - bíómynd eða öllu þessu til
samans.

 
 Jafnt og þétt litu þau um öxl en bólaði hvergi á bíl. Dagurinn var að
fjara út og akuryrkjufólk í óða önn að tína saman verkfærin og kvöldið
byrjað að hafa til tungl, stjörnur og annað sem nóttin þarf til að
leggja undir sig himinhvolfið. Einhvers staðar hlaut að hafa verið
skrúfað fyrir alla umferð, enginn bíll meir og ferðin hótaði að
lognast út af í þessari Suðursveit. Á endanum brugðu þau á það ráð að
arka út af veginum eins langt og þau komust áður en svörtu húmteppi
var skutlað yfir sviðið.

 Á meðan Andri reisti tjaldið sneiddi Bylgja afganginn af grænmetinu
niður á pönnu og braut brauðið. Þótt máltíðin væri fábrotin var
umgjörðin því stórbrotnari: sólkerfið hafði verið dregið upp á
himinhvelfinguna, stjörnurnar eins og hvolfst hefði úr
hvítasykurskrukku yfir svart teppi.

 Teldu upp reikistjörnur sólar í réttri röð, sagði Bylgja með fullan
munn.

 Nói Hreinn Síríust.t.t. byrjaði Andri, eða voru það kannski togararnir?

 Í landafræðiprófi tókst mér einu sinni að kíkja á prófblaðið um leið
og yfirsetukonan gekk í salinn, hélt Bylgja áfram. Fyrsta spurning
var: "Teljið upp reikistjörnur sólar í réttri röð". Ég flýtti mér að
fletta þeim upp í bókinni og gleypa þær í mig allar átta. En hvað
heldurðu? Á leiðinni í sætið tókst mér að glutra niður einni.
Hvernig sem ég fór að voru þær aldrei nema sjö. Ég bað til Guðs -
ekkert svar. Í huganum gældi ég við þá hugmynd að viðkomandi
reikistjarna hefði tortímst á meðan prófið stóð yfir og mitt svar því
í rauninni hið eina rétta. Strax og ég var komin út flýtti ég mér að
fletta upp í bókinni: ég hafði gleymt Jörðinni.

 Bylgja þó! sagði Andri og lagði við hlustir. Fótatak. Raddir.
Hópur af fólki kom út úr nóttinni og nálgaðist þau hægt og ógnandi.
Bylgju varð svo hverft við að hún var næstum búin að velta um koll
prímusnum. Rifjaðist upp fyrir Andra að hann hafði ætlað að hafa með
sér dólk. Sennilega hefði hann þó hrokkið skammt, einn var með byssu,
annar barefli og glampaði á hníf í hendi hins þriðja. Og
liðsmunurinn!. Þetta var vinnufólkið af vínekrunni sem sló um þau
hring, bareflið breyttist í nýbakað brauð, byssan fjögur egg og
sveðjan fulla flösku af ísköldu freyðivíni beint upp úr moldinni.
Þegar orð komu fyrir sem báðir aðilar skildu voru þau hent á lofti og
endurtekin fagnandi. Helst vildi fólkið draga þau heim í hús, en takk
fyrir þau ætluðu að halda áfram í bítið. Að skilnaði voru þau leyst
út með tóbaki og árnaðaróskum.

 Í rauðabítið morguninn eftir vaknaði Andri við að Bylgja var að mæla
sig.

 Ertu lasin?

 Þetta eru nýmóðustu getnaðarvarnirnar, svaraði Bylgja.

 Ertu viss um að þú sért ekki með þær í vitlausum enda?

 Sko, upphófst Bylgja, ég er með svona eggjastokk.

 Hæna.

 Ef egg mætir sæðisfrumu eru stórar líkur á að sæðisfruman borist inn í
kjarna eggsins og út komi kjarnafjölskylda.

 Hva, ertu ekki á pillunni?

 Mig langar ekki til neins á
pillunni.

 Hún lyfti mælinum upp að ljósinu og nótaði niðurstöðuna niður hjá sér.

 Galdurinn er að vita hvenær eggið losnar. Það getum við með því að
mæla okkur því líkamshitinn hækkar ögn við losunina. Sjáðu nú þetta
línurit: þegar kúrfan byrjar að stíga sefur hver í sínum poka.

 Mér líður eins og í veðurathugunarstöð, kvartaði Andri.

 Ég myndi setja upp loftbelg til að losna við þessa helvítis pillu,
sagði Bylgja.

 Þau brutu húsið sitt saman og settust út á vegarbrún. Sveitin flaut
öll í einhverju ókennilegu gráu flosi.

 Úff, nötraði Bylgja, nýbúin að klippa neðan af buxunum sem trosnuðu
upp á lærunum. Til mótvægis gerðu þau morgunleikfimi á veginum og
skiptust á að vera Magnús Pétursson og Valdimar Örnólfsson.

 Hvað kemur svo? Morgunbæn? eða "Nú verður lesið úr forystugreinum
Morgunblaðsins?"

 Flutningabíll braust inn í sjóndeildarhringinn, keifandi kom hann með
eldrauða sólina á herðunum og bílstjórinn nam staðar eins og þau hefðu
átt fastákveðið stefnumót frá því í upphafi tímans.

 Um leið og raknaði úr dalalæðunum blöstu við vínekrur, skógar og fjöll
og í hvert skipti og landslagið keyrði um þverbak horfðust þau í augu
og létu vísifingur mynda hring á móti þumli í viðurkenningarskyni.

 Hvert eru allir að fara? spurði vörubílstjórinn. Hvað á þessi
faraldur að þýða, ég geri ekki annað en taka upp í ungt fólk og
selflytja það hvert?

 Til Indlands, svöruðu þau.

 Hvað er um að vera þar?

 Fólk er að leita að sjálfu sér.

 Maðurinn hristi hausinn og greip fastar um stýrið.

 Ég var ekki fyrr búinn að finna kellinguna mína en kotið fylltist af
krógum.

 Fólk sér kannski ekki lengur tilganginn í því.

 Hvar sofiði?

 Í tjaldi.

 Hvað borðiði?

 Brauð ávexti grænmeti.

 Með hverju borgiði?

 American Express.

 Maðurinn hristi hausinn og kreisti stýrið.

 Eruð þið gift?

 Nei.

 Eruð þið systkini?

 Við erum vinir.

 Maðurinn hristi hausinn áhyggjufullur og gerði aðra atlögu að stýrinu.

 Hvað ef koma börn?

 Þau litu hvort á annað.

 Börn, ítrekaði hann og táknaði bumbu framan á ístruna á sér.

 Þau litu áhyggjufull hvort á annað og síðan af alefli út um gluggann.

 
 
 Í næsta reit var sjór og sumarfrí. Boldangsmatróna lét son sinn mjóan
halda úti handklæðissnifsi á meðan hún klæddi sig í svartan sundbol.
Drengurinn átti fullt í fangi með þetta vænghaf og þegar fótbolti kom
inn í myndina setti hann sig ekki úr færi að sparka honum en móðir
hans tók andköf með svartan sundbol eins og haft um ökklann.

 Þau voru komin til borgar við ströndina. Haugar af mannakjöti
bökuðust í sólinni, frumskógur handa á lofti, urmull af boltum.

 Tjaldstæðið var eins og sjónvarpsmynd frá flóttamannabúðum. Ef
hálslangur maður rak óvarlega út hausinn var hann kominn í morgunkaffi
hjá nágrannanum. Vesturheimskir puttalingar báru saman bækur sínar.
Sumir voru á mótorhjólum með stúlku aftan á, það var bíómynd sem var
svoleiðis eða var það bók? Menn sátu í tjaldopinu og þuldu frásagnir
af þjóðveginum. Stúlkurnar þögðu aðdáunarfullar og kinkuðu kolli eins
og í myndinni. Einhver gutlaði á gítar, sumir tóku lagið, burstuðu
tennur, þvoðu upp matarílát.

 Eftir því sem borgin úthverfðist varð fátæklegra umhorfs. Þau voru
stödd í smygl- og glæpabeltinu miðju. Bílskrjóður hökti úr gagnstæðri
átt, hægði ferðina, andlit kafin í skeggbroddum horfðu út. Andra og
Bylgju til skelfingar sáu þau bílinn taka u-beygju og nema staðar við
tærnar á þeim.

 Stundin var runnin upp.

 Öllum lokið afhentu þau farangurinn og settust inn í bílinn. Í
framsætinu sat maður með sjúkt morðingjaglott og hafði orð fyrir
hinum. Bílstjórinn var með stráhatt af fuglahræðu og sneri sér öðru
hverju við í sætinu með brosi sem var langt um fram það sem
tanngarðurinn leyfði, að ekki sé minnst á Umferðarráð. Við hliðina á
þeim í aftursætinu sat sjórekið lík og vantaði framan á aðra höndina
en hafði verið tjaslað í sárið einhverju plasti og leðurlíki.

 Þau hnipruðu sig saman í aftursætinu og þóttust skilja minna en efni
stóðu til og alls ekki þegar talið barst að dollurum. Á gólfi bílsins
gutlaði í einhverjum vökva og flutu ókennilegir kekkir í leginum.
Bylgja þáði sína fyrstu sígarettu, hafði heyrt að gæti verið gott að
reka sígarettuglóð í handarbakið á nauðgaranum. Glæpamennirnir spurðu
aldrei á hvaða leið þau væru en þegar komið var til hafnarborgarinnar
óku þeir rakleiðis niður á kajann og óskuðu þeim góðrar ferðar.
Gapandi stóðu þau á hafnarbakkanum og hefðu gleymt farangrinum ef
sjórekna líkið hefði ekki sjálft fiskað hann upp úr skottinu.

 "Hvernig er eiginlega háttað þekkingu okkar á öðru fólki?", skrifaði
Andri á meðan þau biðu eftir ferjunni. "Við sem erum alin upp á
skálmöld kvikmyndanna, tengjum ókunnuga ósjálfrátt skefjalausri
mannvonsku, breytum blásaklausu fólki í brjálæðinga og morðsjúk
illmenni. hvíta tjaldið hefur gert úr okkur nevrotíkera, lyddur og
pungsparkara".

 Landinu var lokið, m/s Ódisseifur blés óþolinmóður til brottfarar,
vegabréfsáritunin bjóst til að loka og puttalingar allra landa runnu
upp landganginn.

 Samferðafólkið lá eins og klemmur út um þilfarið, nartaði í mat, lét í
sig vökva, fitlaði við strengi eða vældi í munnhörpu.

 Um nóttina sigldu þau út úr latneska stafrófinu, sjöárabekkurinn kom
ekki lengur að haldi. Lýðræðið fór sömu leið: nú var ekki lengur
kosið á fjögurra ára fresti, herinn hafði hrifsað völdin og
andlitsmynd Hershöfðingjans skipaði landsföðursess á eldspýtustokkum.

 Margföldunartaflan var þó enn á sínum stað og þau töldu það sem eftir
var af peningunum.

 Við skulum bara fara eins langt og við komumst og snúa svo við.

 Eins langt og við komumst og aftur til baka.
 
 Út úr myndopnu skólabókarinnar vall óstjórnleg umferð í bland við
mauraþúfu af fólki. Í stað skólastofulyktarinnar þar sem ydd í
ruslakörfu blandaðist eplakjörnum var komin sambreyskja af kryddi og
svita.

 Rifjaðist upp fyrir þeim að hér stóð vagga vestrænnar menningar, þau
vissu ekki almennilega hvar og fyrir bragðið var hún alls staðar:
Sókrates tók á sig gervi \p92 blaðasala, Hómer þandi harmónikku á götuhorni
og ranghvolfdi blindum augunum eins og bensíndæla.

 Framan við búðarglugga hafði myndast kös þar sem þeir öftustu klifruðu
upp á bakið á hinum sem framar stóðu. Í sjónmáli flökti mynd á
sjónvarpsskermi og enn einn geimfarinn gekk loftkenndum skrefum enda
ekki asnast til að vera með fullan poka af bókum á bakinu.

 Í gamla heiminum voru öll hótel full eins og í Nýjatestamentinu.
Aðgangur að húsþökum seldur fyrir svimandi upphæðir.

 Gatan tók við af sínu alkunna örlæti. Síðustu vagnarnir voru að fara
heim, en enginn í Uppheimana, hvað þá Kópavoginn. Þau klæddu sig í
svefnpokana og hjúfruðu sig saman á bekk. Dauf ljóstýra vísaði
villidýrum næturinnar á staðinn hvar þau lágu.

 Góða nótt litlu börn.

 Það vantaði ekki að þau drægju ýsur en svefninn lét ekki á sér kræla.
Hvernig gátu þau þá hrokkið upp þegar lýst var framan í þau með
vasaljósi? Settust upp og horfðu framan í mann sem var að reyna að ná
sambandi við þau með pínulitlu vasaljósi og ennþá minni ensku:

 Khom with mí, plís.

 Ætlaði hann að fá þau inn í húsasund til að geta betur myrt þau? Með
vasaljósinu? Þetta var dapurlegur ungur maður í trosnuðum frakka og
jók á þreytusvipinn hvað Andri og Bylgja voru skilningssljó. Teymdi
þau eins og svefngengla í gegn um dreymandi borgina og réðst til
inngöngu í svefndrukkið hús. Ljóstýran hlykkjaðist upp mjóa stiga og
varpaðist milli skellóttra veggja þar sem rakinn hafði sprengt af sér
kalkið.

 Þau vöknuðu endurnærð í hvellbjörtu herbergi. Ungi maðurinn kom að
utan með nýbakað brauð en nóttin hafði lítið megnað að má burt
áhyggjusvipinn. Tíndi upp úr vösunum það sem við átti að éta:
neskaffi, mjólk, þrjú egg.

 Á meðan þau snæddu lagði hann þeim lífsreglur: yfirgefa meginlandið
og halda út í eyjarnar, hann vissi af eyju sem var ódýr. Um leið og
hann talaði skrifaði hann á hvern smámiðann á fætur öðrum og þegar þau
voru komin með alla vasa fulla af hyggindum sem í hag mega koma, héldu
þau út á veginn á ný.

 Olíubílstjóri hirti þau upp af þjóðveginum. Hann hafði vissulega séð
margar borgir og spilaði af segulbandi hina forboðnu tónlist
Þeodorakisar sem hershöfðingjarnir höfðu gert útlæga úr Ríkinu, hvítar
tennur glömpuðu í svörtu skeggi þegar hann tók undir í falsettu við
söngvarann. Á áningarstöðum var honum uppálagt að hringja í
skrifstofuna sem var alltaf að breyta fyrir honum áætluninni og flækja
fyrir honum heimferðina. Helvítis fíflin ætluðu að kyrrsetja hann
hér.

 Fjárhagslega var ekki rúm fyrir þau í gistihúsinu en allt í lagi að
breiða úr pokunum uppi á þaki. Tunglið bar sig vel og stjörnurnar
aftur komnar á kreik með skilaboð frá milljónum ára. Svo nálægt að
nærri virtist vera hægt að taka þangað rútu.

 Sérðu stjörnuna sem hreyfist?

 Stjörnuhrap upp í móti!

 Þau rýndu lengi og fylgdust með stjörnunni sem öðru hverju birtist og
klifraði svo greinilega upp á himininn uns rann upp fyrir þeim að
þetta var fjall og bíll að hlykkjast efst í fjallshlíðinni. Samkvæmt
því voru sumar "stjörnurnar" þorp.

 Morguninn eftir blasti fjallið við með skógi vaxnar hlíðar og hvítar
slettur sem gátu verið hús. Þau spurðust fyrir í afgreiðslunni og
rútubíllinn átti að leggja af stað klukkan hálf ellefu. Þau slógust í
för með kræklóttri konu og pinklafólki. Bílstjórinn ekki minna
einkennisklæddur en þótt hann ætlaði til tunglsins, enda ekki lítill
vandi að stjórna svona rútuflykki upp hlykkjóttan brattann. Með jöfnu
bili klippti þorp á þjóðveginn og smá reyttist úr farþegahópnum. Loks
var kræklótta konan ein eftir og þau tvö í aftursætinu. Kannski var
bara eitt hús á toppnum og þetta var Nornin í Hans og Grétu.

 Nei, fjallið lumaði á einu þorpi í tilbót og nú notaði rútan torgið
til að snúa við. Þorpsbúar flykktust að eins og þeir væru að
taka á móti ömmu sinni, bílstjórinn afhenti pakka, hvískur og pískur
þegar Andri og Bylgja birtust og brutu fyrirmæli
herforingjastjórnarinnar um sídd á hári, vöxt á skeggi og
lögskipuð brjóstahöld.

 Þegar þau voru örugglega komin út úr þorpinu tóku þau að svipast um
eftir tjaldstæði. Hver trjálundurinn bauð sig fram öðrum girnilegri
og þegar lind bættist í myndina var tjaldstæðið fundið með útsýni af
fjallinu yfir móðu og mistur sem var annað hvort haf eða himinn og
 hávaxnir hlynir mynduðu skjólkrans.

 Kalkhvítur fjallstindur stakk sér
upp efst.

 Þau slógu upp tjaldinu, skriðu ofan í svefnpokana og svifu út á
náttdjúpið.


 Þau lentu við fuglasöng um leið og byrjaði að skíma. Náttúran hjúpuð
í þoku en af fjallinu gátu þau fylgst með sólinni þokast upp á
himininn og um leið og búið var að kveikja upp í deginum byrjuðu
skorkvikindin nudd, ískur og tíst. Brátt voru hlynirnir eins og
synfóníuhljómsveit og ósýnileg skordýrin fluttu skógarsynfóníuna.

 Maurar streymdu upp úr holum, gömul skuplukona rak geitahóp með
klingjandi bjöllum eftir koppagötu, asni stóð á blístri.

 Fjallshlíðin endaði með uppsprettu sem fossaði fram af bergstalli.
Bylgja svipti fram af sér peysunni, brjóstin hristust af hlátri og
smeygði niður af sér buxunum, lærin kaffibrún og stinn hvítnuðu upp
við nára en rassinn á Andra brosti hvítur með rauðum bólum. Þau
sápuðu sig í hylnum, stóðu undir fossinum og hitinn breytti hverri
gusu í svalandi faðmlag. Ein og ein siðavönd kráka flaug gargandi tré
af tré meðan þau héldu áfram að striplast í sólinni sem þurrkaði þau
umhyggjusamlega.

 Andri þóttist vera Bakkus að elta Nymfu en Bylgja vildi frekar koma í
Adam og Evu og rétti honum plómu. Alltaf þegar hún ætlaði að pissa
laug hann upp broddgöltum og slöngum og þegar hún stóð upp hrifsaði
hún handfylli af barrnálum og henti yfir hann uns þau voru aftur orðin
 grútdrullug og þurftu að byrja allt upp á nýtt.

 Hæfilega langt fyrir neðan klúkti þorpið í fjallshlíð: snuðrandi
hundur hljóp yfir torgið, stromparnir keðjureyktu og ómur af fólki við
sínar sýslur.

 Pant vera Seifur, sagði Andri og lagðist með höfuðið í kjöltu Bylgju
en hún kreisti hann í bak og fyrir uns sé á hann mók. Vindurinn í
laufkrónum trjánna varð að þungum hafnið og ískrið og pískrið í
fuglunum og borgirnar sem hrundu inni í maganum á henni en plómurnar
frá því í morgun orsökuðu vindspenning. Brjóstin slúttu yfir hann og
einbeittur svipurinn og fimir fingurnir hlupu eins og kóngulær eftir
holdinu sem bráðnaði undan fingurgómunum - honum fannst að þá og þegar
myndi hann leysast upp í sælutilfinningu eins og blaðra sem örmjór
þráður heldur í barnshendi.

 Þegar síðasti fílapensillinn lá í valnum, hrökk hann upp, altekinn
kynlegum dauðageig, örvæntingarfullur yfir að líða bara út í loftið án
þess að ávaxta sitt pund.

 
 Strax og fyrstu geislar sólar böðuðu sviðið byrjuðu maurarnir að
streyma upp úr holum sínum, endalausar fylkingar skröltu í átt að
markmiði sem virtist vera á allra vitorði.

 Ekki hafði sólin staldrað lengi á austurhimninum er hitinn í tjaldinu
var orðinn svo megn að innihaldið krafsaði sig út. Á meðan vatnið
hitnaði á prímusnum slóst Andri í för með síðbúnustu maurunum og hafði
ekki lengi farið er árrisulasta fylkingin var á heimleið með björg í
bú. Þarna var t.a.m. kjarni úr plómu sem þau höfðu spýtt út úr sér
daginn áður og eitthvað hold loddi enn á steininum. Mörg hundruð
maurar unnu við að hnika kjarnanum í átt að holunni. Á meðan þau
drukku kaffið fylgdust þau með atganginum uns Bylgju leiddist þófið,
hóf upp steininn og setti hann niður við hellismunnann. Það ætlaði
allt um koll að keyra í heimi mauranna, hlaup og óðagot og pat.

 Maður getur ímyndað sér hvað stendur í pressunni þeirra á morgun,
sagði Andri. Svona álíka og ef hvalur fyndist rekinn á land í
Hveragerði.

 Að lokinni máltíð settist Bylgja með >f14<Einvíddarmanninn>f13< en Andri tók upp
stílakompu og kúlupenna og fletti upp á auðri síðu og geispaði. Ekki
hafði hann lengi setið er maurarnir voru komnir upp um hann allan og
út á hvíta örkina og allt í kring um hann eins og þeir væru að gera
úttekt á verkinu og setja sig í stellingar við að færa hann ofan í
holuna.

 Á endanum lagði hann á flótta upp í tré, skorðaði sig á grein en Bylgja sat með bakið upp við
trjástofninn.

 Blaðið hélt áfram að vera hvítt eins og tennur í sjónvarpsstjörnu.
Morguninn leið og afraksturinn var ein setning, sem raunar var bara
staðhæfing:


 fiðrildin fljúga blá og græn og rauð


 Þessi þolandaháttur hlýtur að eiga sér einhverjar bernskar rætur,
hugsaði hann. Löngun til að seðjast? Löngun til að sofa þangað til
maður getur ekki sofið lengur, löngun til að fresta öllum afrekum
þangað til maður er fær um að inna þau af hendi, löngun til að sleppa
undan jarðvist og gefa sig á vald sælu sem er samþætt úr líkamlegri og
andlegri nautn.

 Bylgja sat og starði út í bláinn, tærnar grafnar í svörðinn.

 Ert þú þú? kallaði Andri niður.

 Ég verð að sjá tilgang! kallaði Bylgja á móti. Eða öllu
heldur ég vil ekki ganga þangað sem mér er ætlað að fara.

 Er einhver að neyða þig?

 Málið er að ég veit bara
hvert ég vil ekki fara. Um leið og ég á að vilja eitthvað ákveðið
skortir mig mótívasjón.

 Það er skylda Nútímamannsins að vera í stöðugri
sjálfsgagnrýni og prósess. Við gerum allt sem við getum til að vera
eins og okkur grunar að við ættum að vera, í því felst stolt okkar.

 Bylgja var byrjuð að hreyfa sig eftir einhverjum lagboða, hummaði um
leið og hún dansaði, gaf sig á vald laglínu sem öðru hverju ruddist út
í söng:

"Feeling good is good enough
good enough for me
good enough for me and my Bobby McGee!"

 Berir fæturnir skrúfuðust niður í svörðinn og mörðu sundur maura og
plómur. Með auknum hraða lagði allt lauslegt á miðflótta, hárið,
brjóstin, handleggirnir.

 Ætli kvenfólki standi ekki stuggur af dauðanum? hugsaði Andri.
Kannski af því þær eru líffræðilegri en karlmenn. Karlmenn meiri
tilbúningur. Karlmenn alltaf að smíða sér ímynd og standa vörð um
hana gagnvart umhverfinu. Alltaf í örvæntingu að finna út hvað þeir
eru. Keppast við að verja titilinn. Karlmaðurinn þráir
virkjunarframkvæmdir. Í stað þess að flæða skipulagslaust til sjávar,
vill hann renna í uppistöðulón, búa til rafmagn fyrir alla heimsbyggðina.

 Skyndilega snarstoppaði Bylgja líkt og platan hefði verið tekin af
hugarfóninum og æpti.

 Einkennisklæddur hermaður með riffil steig fram úr trjáþykkninu og gaf
brosandi vísbendingu um að það ætti að halda áfram að dansa.

 Hann talaði óðamála, ítrekaði alltaf sömu hluti hraðar eftir því sem
þau hristu oftar hausinn. Var hann að kveðja þau í herinn? Taka þau
föst? Spurja til vegar?

 Ef ske kynni fóru þau í farangurinn og náðu í vegabréfin sem hann tók
tveimur höndum. Sérstaka athygli vakti skegglaus passamynd af Andra,
nýskeindum eftir stúdentspróf í jakkafötum með bindi.

 Hermaðurinn gaf freklega í skyn að hann vildi fá þetta útlit aftur.

 Andri reyndi að brosa og horfa fram hjá byssuhlaupinu.

 Hermaðurinn sneri sér nú að Bylgju og táknaði brjóst framan á
brjóstkassann á sér og skók því næst fingurinn.

 Eftir nokkur marklaus orðaskipti benti maðurinn þeim að fylgja sér og
hvarf á brott með passana.

 Hvað þarf að fara langt til að fá frið?

 Á leiðinni inn í þorpið fóru þau fram hjá húsarústum, hálfhrundu húsi
með innföllnu þaki. Sól og vindar léku sér innan veggja. Íbúarnir
skutust skrjáfandi í felur: villiköttur, snákur, ugla. Í kjallaranum
lá hálf tylft svína með fjölda grísa. Lágu makindalega á hliðinni og
teygðu úr skönkunum: öðru hverju blökuðu þau við flugum með löngum
eyrum og hringsnúnu skotti. Hvað þau voru sjálfum sér nóg. Lágu og
móktu í svækjunni, nudduðu trýninu ofan í þurra drulluna, dæstu,
ropuðu, rumdu. Göltur snuðraði í veggjarholu.

 Forviða horfðu þau á þessar lífverur sem gátu bara legið í eigin
drullu án þess að spurja sig um takmark eða tilgang. Kjarnafjölskylda
sem lifði og tímgaðist án þess að taka eftir því.

 Skyndilega varð gölturinn sér áskynja um nærveru þeirra, hætti að
sjúga pöddur úr veggjarholunni og bakkaði út á mitt gólf. Gisið gult
hár spratt eins og sina upp úr brúnum eyjum á bakinu. Sekúndubrot
horfðust þau í augu, svo tættist loftið sundur af öskri sem gerði þeim
svo hverft við að lá við borð að þau hröpuðu ofan í svínastíuna þar sem
afgangurinn af fjölskyldunni böðlaðist á lappir bölvandi og ragnandi.

 Hlynirnir beggja vegna torgsins mynduðu laufþak, stólar og borð úti á
stétt en vertinn sótti sitt hvað umbeðið inn í litla skonsu: kaffi,
límónaði, úsó. Þaut út og inn, skáskaut sér á milli borðanna, lamdi
burt flugur með viskustykki. Hænur vöppuðu út og inn og gogguðu í
mylsnu eða maur. Vertinn danglaði í hausinn á þeim með viskustykkinu.
Karlmenn skiptust á að hrista tening og sleppa. Nokkrum borðum fjær
sat maður í jakkafötum með þykk gleraugu og í greip sér hélt hann
á glasi og velti
vökvanum sitt á hvað eða vék orði að konu í grænum kjól sem
spennti sig aftur í stólnum og hló. Hæna leit upp skelfd, hljóp þrjú
fjögur skref, blakaði væng.

 Bylgja teiknaði hænu og egg og rétti fimm fingur upp í loftið og
vertinn kinkaði samþykkjandi kolli.

 Soldátinn kom aftur með passana og freistaði enn að halda uppi
samræðum.

 Neró, sagði hann og líkti eftir rennandi vatni með þumalfingrinum.
Neró, sagði hann og sparkaði í jörðina og klemmdi saman tvo fingur til
merkis um að það væri gott. Neró, og bandaði niðurlægjandi niður af
fjallinu í átt til borgarinnar. Svo var ennþá betra neró uppi á
fjallstoppnum.

 Þau vissu allt um það, nýbúin að baða sig í því.

 Til hvers er ég að skrifa þetta niður, hugsaði Andri, er nauðsynlegt
að staðfesta allt á blaði. Er ég hræddur um að kaffihúsið með fólkinu
líði út í bláinn ef ég nóta það ekki niður? Af hverju er ekki nóg að
blístra bara eins og fugl?
Skrifa til að vera ?

 Vertinn birtist, búinn að troða fimm hænum ofan í kassa.

 Almáttugur! hrópaði Bylgja, krassaði yfir hænuna og undirstrikaði
eggið.
 

 Í Istanbúl voru öll kaffihús fleytifull af hippum úr Asíufélaginu.
Auglýsingar hengu uppi: "Hefur nokkur séð David Brown, 21 árs. Hann
lagði upp frá Delawaere fyrir þremur árum".

 Andri gerði úttekt á fjárhagnum á meðan Bylgja skrapp á klósettið,
stúderaði kort og reiknaði. Bylgja kom aftur, settist og andvarpaði.
Langþráður liturinn lét ekki á sér kræla.

 Hún skildi ekkert í því.

 Andri ekki heldur.

 Kannski tíðahringurinn hafi farið úr skorðum af þessu sífellda
ferðalagi?

 Samkvæmt línuritinu var eggið ekki ennþá lagt af stað.

 Andri tók upp mælinn og horfði á hann hugsandi.

 Hvað ertu að gera! æpti Bylgja þegar hann stakk honum ofan í sjóðandi
kaffið.

 Súlan hafði ekki hækkað um spönn.

 Hvernig getur það passað?

 Hann hefur orðið fyrir hnjaski og brotnað.

 Halló krakkar! á máli sem þau töldu sig hafa einkarétt á, kom þeim
til að hrökkva upp úr þönkum sínum þungum.

 Doddi!

 Hann var ekki einu sinni hissa að sjá þau. Af andliti hans ljómaði
bros sem þó var óbundið við þau. Hann var með fangið fullt af
Jesúritlingum.

 Hvað, ertu orðinn spámaður eða hvað?

 Ég komst svo langt frá föðurlandinu að ég varð spámaður.

 Bara eins og þegar við vorum sjö ára í guðsþjónustunni!

 Já, hló Doddi ástríðulaust, ég er kominn aftur í Guðs Þjónustu.

 Þau sátu góða stund þögul. Næstum að þeim fyndist þau þurfa að bíða
eftir kraftaverki, að forlögin meinuðu eitthvað með því að koma á
þessu stefnumóti.

 Doddi talaði annarshugar og umbeðinn um Góu: endalaus gul sandströnd,
dagarnir dotta í sæluvímu, sveppir á útsölu,
alltaf á fullu tungli veisla sem varir í tvo daga allir klæðast
glitklæðum éta sveppi og fljúga um.

 Er það ekki æði?

 Maður hefur nú lent í betri partíum, sagði Doddi og hló snöggt.

 Nú?

 Hvað er brúðkaup án brúðguma? Án Hans verður veislan bara svall og
heimska.

 Þau horfðu á hann og það var eitthvað í fasi hans sem aftraði þeim frá
að skella upp úr.

 Andri fitjaði upp á nokkrum umræðuefnum sem áður höfðu verið
gjaldgeng: heimspekiþörf marxismans, listvakning alþýðunnar,
Ríkiskenninguna - en það var árangurslaus upptalning á stikkorðum
fyrir manni sem hafði misst minnið. Jafnvel Nútíminn.

 Hann var þarna til staðar allan tímann, við bara sáum hann ekki eins
og manni hættir til að sjást yfir hluti sem eru hversdagslegir, t.a.m.
Esjuna. Guðsríki er innra með okkur og manna á
meðal, það er hér við borðið ef við viljum.

 Hvernig stendur þá á því að heimurinn er eins og helvíti? sagði
Bylgja kaldhæðnislega.

 Útvarpsbylgjurnar eru alltaf til staðar, hafa verið það frá örófi
alda. Samt eru innan við hundrað ár síðan maðurinn uppgötvaði þær.
Og jafnvel eftir að hann uppgötvaði þær þarf hann viðtæki til að nema
þær og hann þarf að stilla á rétta bylgjulengd til að heyra músikina.

 Doddi, hvað hefurðu eiginlega tekið inn? spurði Andri og rýndi inn í
blá og tær augun.

 Já ég veit að það stóð ekki á manni í vor að tigna Búdda og helst
allar lagnir að austan, jafnvel Tarot og Tantrakukl. En fyrir
opinberun hlóðst ég þannig að allt varð ljóst af bragði eins og
Kristinn heitinn bókmenntapáfi orðaði það um opinberun sína í
marxismanum. Í ljós kemur náttúrlega að Meistarinn er nýtískulegasti
fagnaðarerindrekinn og Nýja Testamentið spannar allt sem að okkur
snýr.

 Þau beindu talinu að öðru, hvað hann hyggðist fyrir, hvort hann væri á
leiðinni heim? Hvort þau ættu kannski að verða samferða?

 Ég er kominn heim, sagði Doddi.

 Hann hélt til í tjaldbúðum sem einhver samtök stóðu fyrir til að
aðstoða vestræn reköld við að ná áttum á nýjan leik og koma þeim
áleiðis heim. Þeim var velkomið að slást í hópinn.

 Er læknir á staðnum? spurði Bylgja.

 Doddi játti því. Franskur, hann gerir allt nema kraftaverk. Hvað
vantar þig?

 Kraftaverk, sagði Bylgja.

 Þau hittu lækninn að máli þá um kvöldið.

 Bylgja tjáði honum áhyggjuefni sitt og hann hlustaði fullur athygli og
bað hana að skila inn þvagprufu og hitta sig síðan að máli morguninn
eftir.

 En morguninn eftir var hann á bak og burt að grynna á önnum sínum og
hafði látið eftir þennan miða:

Mlle Bylgja

Diagnostic de grossesse:
POSITIF.

 Positíf, hváði Andri, þýðir það ekki jákvæður?

 Þú ert með Guðsríki í maganum, sagði Doddi og ljómaði eins og sól.

 Við erum glötuð, sagði Bylgja og hendur hennar löfðu slyttingslega á
milli hnjánna.
 
IV
 
TÍMAVÉL

1947 1957 1967 1977 1987 1997 2007 2016 2026

1948 1958 1968 1978 1988 1998 2008 2017 2027

1949 1959 1969 1979 1989 1999 2009 2018 2028

1950 1960 1970 1980 1990 2000 2010 2019 2029

1951 1961 1971 1981 1991 2001 2011 2020 2030

1952 1962 1972 1982 1992 2002 2012 2021 2031

1953 1963 1973 1983 1993 2003 2013 2022 2032

1954 1964 1974 1984 1994 2004 2014 2023 203

1955 1965 1975 1985 1995 2005 2014 2024

1956 1966 1976 1986 1996 2006 2015 2025

 Legg lófann yfir það sem er búið, ég er næstum hálfnaður!

 Breyti árunum í daga, innanbrjósts eins og manni sem hélt að hann ætti
ógrynni fjár en það eru bara fáein þúsund eftir.

 Flýti mér að breyta afganginum í klukkustundir til að auka magnið og
tölvan hlýðir. Því ekki mínútur? Eins og að drekka vatn og nú
loksins skiptir það milljónum. Mannsævin (85 ár) er ca. 44 milljónir
mínútna. 2 milljarðar 673 milljónir 216 sekúndur.

 Þegar ég var barn trúði ég að mér yrði þyrmt, dauðanum sæist yfir mig,
eins og rukkari sem týnir einu heimilisfanginu.

 Smátt og smátt sætti ég mig við að það er engin undantekning, röðin
kemur að þér, en svo langt þangað til. Ég ætlaði að lifa til 2032.
Af hverju 2032? Bara ártal sem varð til í huga mér. Nú sé ég að
þversumman er sjö.

 Vildi óska það væri til prógram sem opnaði mér aðgang að liðnum
augnablikum, hleypti mér aftur inn! Þetta er mitt líf og samt stend
ég á nærskyrtunni fyrir utan og lem og banka og sárbæni að mér sé
hleypt inn.

 Maskína til að veiða lífið í.

 Auðvitað gæti ég farið á Landsbókasafnið og rakið mig niður eftir
árunum, dag fyrir dag og hripað niður stikkorðin. Ég næði einhverri
ytri atburðagrind og jafnvel veðrinu. En það væri ekki mitt eigið
líf. Samt er það þarna einhvers staðar, það hefur verið spilað inn á
heila og tilfinningaböndin, bara einhver bilun í tækinu sem gerir að
verkum að það heyrast ekki orðaskil; á stöku stað má með herkjum
greina eitthvert tuldur. Ég veit að ég byrjaði sjö ára í skóla, man
hvaða sumur ég var í sveit, o.s.frv. Á köflum hef ég m.a.s. haldið
dagbók, elstu rifrildin síðan ég var 11 ára. Svo vélræn og hætta
skyndilega 36. febrúar 1958.

 Sennilega tekið hugsunarlaust upp eftir Dodda.

 Aftur tek ég til við Dagbókarfærslur fimm árum síðar með
heitstrengingum og háleitum yfirlýsingum. Fyrr en varir eru þær
orðnar vélrænunni að bráð, uppistaðan er stundatafla skólans: tekinn
upp í hinu og þessu, út í sjoppu í löngufrímínútum og um kvöldið á bíó
með runu af skammstöfunum.

 Ég læt 23.nóvember 1963 nægja sem dæmi:

 "Vaknaði allt of seint þrátt fyrir góðan ásetning. Lærði til hádegis
með einu útskoti út í sjoppu. Hlustaði á Kanann. Negldi einn nagla
f.h. og aftur í frímínútum, tekinn upp í dönsku, gataði í rúmfræði.
Heim kl.19. Með ES ÞJ KJ FB og SH á Hafnarbíó, lala. Á eftir niðrá
Hressó, þar SH og Hrefna. Negldi þrjá !!! nagla plús einn í hlénu,
einn í skólanum og einn í morgun, samtals sex! Skrúfaði skrúfu áður
en ég fór að sofa og sofnaði fyrir bragðið allt of seint."

 Þetta hefur sumsé átt að vera dagur í mínu lífi. Ekki orð um veður,
ekkert úr umhverfinu, ekkert frá þjóðfélaginu, umheimurinn ekki til.
Heimur í tóbaksreyk. Þetta er dagurinn sem Kennedy var skotinn án
þess að það nái inn í dagbókina. Samt höfðum við ekki talað um annað
allt kvöldið. Ég man m.a.s. eftir hástemmdu tali Konna sem trúði
okkur fyrir því að hann ætlaði að verða stjórnmálamaður.

 Skammstafanirnar eru mér flestar lokuð bók. Negla nagla er að reykja.
En skrúfa skrúfu? Vantar lykla til að ljúka þessu upp.

 Von bráðar hasaðist ég upp á þessum innantómu færslum, byrjaði að
syndga upp á náðina og skilja eftir auðar síður fyrir eftiráfærslur.
Stundum ætlaði ég að endurheimta heila viku og gat pússlað henni saman
eftir stundatöflunni. Skólinn hafði ofan af fyrir manni, geymdi mann,
setti manni fyrir, hélt manni við efnið. M.a.s. þegar maður skrópaði
þá skrópaði maður í skólanum.

 Sami dagur upp aftur og aftur.

 Undir hverja skýrslu skrifaði ég nafnið mitt, stundum ítrekað eins og
ég byggist við að fastmóta karakterinn með rithöndinni.

Guðmundur Andri Haraldsson

Guðmundur Andri Haraldsson

Guðmundur Andri Haraldsson

 Ástæðan fyrir því að ég tók upp dagbókarskrif þriðja sinni var af
minnistæknilegum toga. Þessi einskæri hagnýti tilgangur færði mér upp
í hendurnar lausn: koma upp algerlega vélrænum ramma og fylla síðan
upp í hann með stikkorðum. Hver blaðsíða er einn mánuður. Ég
stikkorða á hverjum degi hvað ég aðhefst: veður, gönguferðir,
heimsóknir, lestur eða afþreyingu. Framan við hvern dag er pláss
fyrir + þegar við elskumst og () þegar þú byrjar á túr. Með þessar
stiklur að vopni tekst mér að rifja upp löngu liðna daga og hræra til
lífsins niðursoðnar stemmningar. Ævi mín undangengin þrjú ár er
niðursoðin í þessari möppu. Ég get gengið að henni hvenær sem er,
rifjað hana upp og séð hana í samhengi.

