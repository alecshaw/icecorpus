

 Andri sagðist vilja nota alla stimulanta sem hægt væri að komast yfir,
missa ekki af neinu.

 Ég hef marga grunaða um að þjást einfaldlega af græðgi, sagði Bylgja.
Þessi leitun eftir "hæsta stigi" kommúnismakenninganna, ultrastefnu
sem leyfir engar málamiðlanir, fullkomlega dogmatískri og
einstrengingslegri, er það ekki sama tilhneiging og eiga nýjasta
bílmódelið?

 Andri sagðist ekki vera hissa á því að smáborgaradóttir héldi uppi
svona diskúr, einmitt svona hlutu smáborgarabörnin að tala samkvæmt
Marx.

 Pabbi minn er verkamaður, hló Bylgja, það er pabbi þinn sem er
heildsali.

 Mamma mín er verkakona, flýtti Andri sér að bæta við.

 Nema hvað, allar konur eru verkakonur um leið og kallinn fer frá
þeim, sagði Bylgja og sópaði prjónadótinu sínu ofan í skjóðu, reis á
fætur, rixaði yfir gólfið og plaköt stóðu lárétt í loftinu þegar hún
skellti hurðinni.

 "Woman is the nigger of the world", sönglaði Solla.

 Hafiði séð hvernig Fromm tuskar Marcuse í Analytische
Sozialpsychologie und Gesellschaftsteorie? spurði Andri og setti um
leið í gang hanaslag. Stelpurnar rottuðu sig saman í eldhúsinu en
strákarnir tóku púlsinn á Heimsmálunum.

 Á meðan þeir töluðu bjó um sig tilfinning um að heimurinn breyttist,
að þeir breyttu heiminum með orðum sínum. Þess vegna hlustuðu þeir
aldrei hver á annan heldur kepptust við að breyta heiminum, skapa
heiminn hver í sinni mynd.

 
 Hann hafði aldrei verið jafn sjálfum sér nógur, jafn algerlega á eigin
spýtur. Það var engu líkara en aukaatriðin hefðu skolast burt og
aðalatriðið stóð eftir ótruflað: "Þú ert þú".

 Eins og ferðin hefði gert honum kleift að losna frá sjálfinu sem
hversdags byrgði honum sýn. Eins og geimfari sem laus undan
þyngdarsviði jarðar sér hana hrærast í réttum hlutföllum innan um
stjörnur og tungl. Hvernig sem hann skoðaði hug sinn fann hann ekki
örðu af þeirri áhyggju sem hafði þjakað hann áður. Svo algerlega
hafði hann endurheimt sjálfan sig að hann gat horfst í augu við allar
sínar fyrirmyndir, þær bara hringsóluðu hver á sínum stað líkt og
Júpíter, Venus og Marx.

 Strax og hann væri lentur ætlaði hann að hraða sér á fund Bylgju og
skýra henni frá niðurstöðum ferðarinnar.

 Húsin mótuðust smátt og smátt út úr myrkrinu, bleik og marsípanleg.
Einhver disneyblær yfir öllu. Nýútskriðið fótaferðafólk breyttist í
Andrés Önd, Litla Stygga Úlfinn og þarna ummyndaðist kelling með
fransbrauðslengju í Dísina með töfrasprotann.

 Þetta var mjúk lending.

 Íslenska stelpan sem hafði komið í gær sat bergnumin við að blása
sápukúlur, þyrlaði heilu sólkerfunum út í herbergið og fylgdist með
þróunarferli hverrar veraldar um sig þar til hún sprakk. Svanur sat
hugfanginn við að raða flöskum og náði svona algeru sambandi við efnið
að það var engu líkara en glerin bráðnuðu saman á samskeytunum og upp
rann flöskuturn, sívalur og skakkur eins og þessi í H.C.Andersen eða
var það Písa?

 Andri horfði á myndina af Karli Marx sem Doddi hafði málað yfir allan
vegginn andspænis gluggunum: jólasveinsandlitið með döpru stingandi
augun.

 Margt benti til að Doddi hefði Nútímann á valdi sínu, héldi að minnsta
kosti í einn þráð. Hann hafði þorað að kosta öllu til, kasta öllu frá
sér.

 Frammi í eldhúsi sat þjóðakokkteillinn og fór með Faðirvorið til að
gefa hvert öðru hugmynd um hvernig málin hljómuðu. Svanur ruglaðist
og byrjaði aftur þrisvar. "It's much longer than the Swedish", sagði
sænska stúlkan áhyggjufull. Hún bar einkennishúfu með hamri og sigð
og prófíla helstu byltingartrölla í derinu.

 Er þetta ekki besta kjöt í heimi, sagði Andri og braut rif úr hryggnum
sem stúlkan hafði komið með heiman frá Íslandi. Þetta er eins og að
vera kominn heim. Þetta ert þú.

 Ögh! Þetta er eins og svitakirtlar, sagði sú sænska og lét bitann út
úr sér aftur. Andri horfði á hann gubbast út úr henni og rísa upp
nýfætt lamb sem reyndi að standa í lappirnar og brölta í átt að
dýnunni þar sem Sólveig hafði koxað í öllum herklæðum.

 "Guðs lambið sem ber syndir heimsins", dæsti Svanur um leið og hann
strauk fituna úr glansandi yfirskeggi og hökutoppi. Hann var með
ljóst hár niður á herðar, klæddur leðurjakka með síðu kögri: hárafar
og búningur Buffaló Bills.
