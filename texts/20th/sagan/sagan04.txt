
 Undarlegt hvernig sýran eins og reif grímuna frá andliti fólks og
flakandi sárið útvarpaði innstu hugrenningum. Andri var alveg viss um
að þessi sænska og ameríkaninn væru í vitorði með Kvennahúsinu, send
hingað til að hafa gætur á honum.

 Hva, ertu að fara? sögðu þau nær samtímis þegar hann gerði sig
líklegan til að yfirgefa herbergið. Ameríkaninn stillti sér meira að
segja upp í gangveginum.

 Neinei, bara skreppa á kló, sagði hann og dáðist að yfirvegun sinni.
Af ásettu ráði skildi hann yfirhöfnina eftir á stólbakinu. Þegar hann
var kominn fram greip hann slöngubút, tengdi úr vaskinum í klósettið
og lét renna sem svaraði pissbunu. Ýtti útidyrahurðinni frá stöfum og
lét varlega á eftir sér. Saup hveljur í svölu morgunlofti, úti var
hvergi sála, bara hundar og kettir sem snuðruðu í rusli án þess að
vera sér meðvitandi um þátttöku í alternatívri sambúðartilraun.

 Kristjanía samanstóð af aflögðum herskálum og íslenski þjóðflokkurinn
hafði lagt undir sig álmu í yfirmannabústaðnum, sumir bara í
stuttu orlofi frá puðinu heima líkt og eldri kynslóðin fór á
Skoðsborg. Aðrir pældu í að skjóta rótum, rækta sér til matar, vinna
leðurmuni og selja í grannríkinu Kaupmannahöfn.

 Við innganginn mætti Andri góðlegum borgara með skjalatösku sem
ávarpaði hann með góðum degi, kvaðst hafa lesið um hippafríríkið
Kristjaníu í blöðunum og drifið sig að skoða. Stórhrifinn, sagðist
sjálfur hafa tekið þátt í fyrstu tjaldferðunum upp úr 1920.

 Hvar áttu heima? spurði maðurinn og á samri stundu hljómuðu í vitund
Andra öll jólaböllin og: "Gekk ég yfir sjó og land/hitti þar einn
gamlan mann/sagði svo og spurði svo/hvar áttu heima?" Síðan komu
hlæland, grátland, stappland og hoppland hvert á fætur öðru.

 Ég á heima á Innlandi, sagði Andri.

 Innlandi, já, svaraði maðurinn, er gott undir bú þar?

 Þar eru þjóðartekjur óþrotlegar og deilast jafnt og óskipt niður á
íbúana, sagði Andri.

 Hvar er Innland? spurði maðurinn, greinilega njósnari.

 Innland er undirniðri, svaraði Andri, undirniðri er annað líf sem er
miklu raunverulegra en þetta sem blasir við og er í raun og sannleika
sjónhverfing.

 Það var engu líkara en hann hefði staðist próf, maðurinn rétti honum
höndina og þeir runnu saman í handtaki, en af því að Andri kreisti ögn
fastar kom aflsmunurinn fram í litlum hnúðum á herðablöðum mannsins og
þegar hann kreisti öðru sinni spruttu út vængir og maðurinn flaug á
brott með hatt sinn og tösku.

 Hellulögð strætin útvörpuðu skónið aldanna. Á bak við borgina sem
höfð var til sýnis bjó fyrrum höfuðborg Íslands, hann bara vissi ekki
hvar. Fyrir bragðið var hún alls staðar: hlið við hlið stóðu húsið
þar sem sjálfstæðishetjan brann, stiginn þar sem þjóðskáldið hrapaði
og síkið þar sem Íslands óhamingja glennti upp ginið.

 Ekki nóg með að dagurinn stefndi í þúsund ár, hvert fótmál var
heimsálfa. Öðru hverju skellti Andri sér upp að vegg á meðan
skrifstofuherinn marséraði fram hjá, ný og ný flóðbylgja út úr
sírennsli strætisvagna. Þúsundfætt skrifstofumaskína tifaði um
stéttar og stræti og skimaði eftir sjálfri sér í búðargluggum. Hver
og einn fangi í sínu andlitsbúri, augun eins og tveir kanarífuglar,
hoppandi og skimandi alltaf sömu spönn - og tóku ekki eftir því að
búrið var opið - þótti jafnvel einfaldara að hafa lífið svona klippt
og skorið í stað þess að una í eigin hugarleikhúsi þar sem
smámunaskilrúmin höfðu verið slegin niður og í ljós kom höll -
Hversdagshöllin.
 
