
 Hann hafði aldrei lagt sig eftir að rata - vildi koma að hlutunum
eðlilega því staðir líkt og fólk áttu rétt á að gefa sig fram þegar
þeir væru tilbúnir. En hér var eitthvað í veginum, kennileiti fóru
undan í flæmingi þegar hann krafði þau sagna. Þarna stóð símaklefinn
á sínum stað fyrir utan marsípanbúðina, en þar sem húslengjan átti að
vera hafði verið slegið upp skíðgarði úr óheflaðri furu. Handan við
grindverkið sá hann hálslanga risaeðlu drúpa höfði í biðstöðu.

 Hann smeygði sér í gegnum grindverkið og klofaði yfir tréverk sem
hafði verið neglt fyrir inngöngudyrnar.

 Kvennahúsið í Rauðsprettugötu var bleikt og bar utan á sér borða með
herhvöt til allra kvenna. Dyrnar voru læstar og skilti á hurðinni
bandaði frá karlmönnum. Ekki var minnst á önnur dýr. Í bakgarði
stóðu tvær tylftir af öskutunnum vörð um brunaútganginn. Bakdyrnar
reyndust ólæstar en stigarnir yfirkomnir af drasli, tómar flöskur og
aflögð búsgögn. Þykkur ryksalli lá yfir handriði og stiga og
hljóðlaust fótatakið markaði spor í þrepin hæð af hæð.

 Svo langt sem augað eygði sá yfir þakbreiðurnar, turna og spírur en
afsteypur af englum og guðum dönsuðu yfir borginni innan um
auglýsingar. Risaeðlan var komin á stjá, hlykkjandist um svæðið með
járnkúlu í keðju og lamdi henni með offorsi í brandvegginn: dumbt
höggið hríslaðist um alla framhliðina.

 Hann skreið upp eftir gömlum dívan, strauk ryk af spegli, varp öndinni
á stigapalli, reyndi læstar dyr og hélt áfram að skríða upp þröngan
stigann. Nálægt miðju húsi stóðu dyr í hálfa gátt og barst til eyrna
kvennamál.

 Er det ikke fantastisk at man er fri for at skulle stå og spejle sig
her om morgenen?

 Jeg er sikker på at det er en eller anden selvoptaget mandschauvinist,
der har opfundet spejlet.

 Rifjaðist upp fyrir Andra "opni fundurinn" frá því um daginn.
Spurningarnar minntu á Guðsþjónustuna í gamla daga nema nú var
ekki spurt: "Hverjir trúa á Lausnarann?" heldur: "Réttið upp hönd
sem hafið fróað ykkur".

 Sem betur fer var bara verið að tékka á konunum þannig að
þessar örfáu kallhræður voru stikkfrí.

 Næsta spurning: "Réttið upp hönd sem fáið ekki fullnægingu".

 Andri ætlaði ekki að verða eldri þegar hann fann eins og goluþyt við
eyrað á sér. Bót í máli að meiripartur kvenkynsins rétti upp hendina,
nema nokkrar kvensur við háborðið, allar í duggarapeysum og svældu
pípur.

 Nú kom köttur fram á skörina að éta fisk úr skál, setti upp kryppu og
velti um skálinni svo innihaldið steyptist yfir drenginn. Naumast
hafði hann náð að svipast um í eldhúsinu þegar stúlku á náttserk bar
að blaðskellandi og setti upp ekki minni kryppu en fyrirrennari
hennar: hvæsti, skyrpti og þeytti yfir hann spenvolgri nýmjólk.
Fyrirgangurinn reif upp á rassgatinu heilt kvennabúr sem kom hlaupandi
fram og jók hver við öskur annarrar þegar þær sáu hver var kominn.
Bylgja hafði greinilega ekki borið honum vel söguna: ein tók sóp,
önnur skörung og svo framvegis potta og pönnur og bjuggust til að reka
útskryppið öfugt niður brunastigann þaðan sem það var komið. Valkyrja
á nærbuxum setti sig í sjálfsvarnarstellingar eftir einhverju austrænu
kerfi og sneri til skiptis að honum hægra og vinstra lófablaði.

 Stjarfur stóð hann andspænis þessum vígbúnaði en náði því næst í öskur
sem hann átti ofan í sér alveg síðan Tarzan og framkallaði við það
andartaks hik sem dugði til að ryðjast í gegn um hersinguna alla leið
fram í samverustofu.

 Bylgja!

 Á samri stundu flaug skörungur við eyrað á honum og stakkst í vegginn,
sópurinn fylgdi fast á eftir en Andri skaust eins og köttur upp á skenk
og þaðan í ótrúlegu stökki yfir í hillusamstæðuna:

 BYLGJA!

 Upp úr hillubrakinu ætlaði hann að freista útgöngu út um aðaldyrnar en
júdókonan sá við honum, setti fyrir hann fótinn svo hann endastakkst
inn í fatahengið og beið endalokanna þegar dyr opnuðust og Bylgja
stakk út syfjulegu fési:

 Var einhver að kalla á mig?
