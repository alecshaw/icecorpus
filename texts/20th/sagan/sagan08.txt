


 Þarft þú að skreppa? hváir Sista ekki með á nótunum.

 Þetta er allt í lagi, ítrekar Keli, bara augnablik.

 Einu sem haggast ekki eru pabbi og Erna.

 Hvað er að sjá vettlingana þína Erna mín, segir pabbi, út úr á öllum
puttum.

 Þetta eru griplur, flýtir mamma sér að leiðrétta.

 Skötuhjúin eru ekki ennþá sest, ég hef á tilfinningunni að þetta sé
vettvangskönnun, kjarnorkufjölskyldan staðin að verki.

 Erna er til fara eins og Vetrarhjálpin, hver prjónaflíkin yfir
annarri, sín úr hverri áttinni en í miðju kafi plastikpils. Hárið
þykka svarta eins og hrafnsvængur, búið að klippa það allt af öðru
megin. Engill í Alþingishátíðarjakka að ofan og flugmannabuxum að
neðan.

 Mamma siglir inn með ísfjall.

 Gessovel. Hvað er eiginlega með ykkur krakkar, þið haggist ekki
frekar en píanó, ætliði að láta ísinn bráðna.

 Drengurinn brosir út í annað og spilar "Allt í grænum sjó" á bakið á
Ernu.

 Eins og píanó, hlær Erna hást, mamma þú ert æði, þú bræðir ísinn.

 Við sitjum og slöfrum í okkur eins og siðaðar manneskjur. Börnin
gleyma að borða en háma þess í stað í sig skötuhjúin. Mamma
kontrólerar reglulega að allir séu að borða og um leið og myndast
eyða, segir hún "gessovel".

 Gessovel, og réttir skálina með ískexinu að drengnum.

 Er hvítt hveiti í þessu? spyr hann hikandi.

 Því geri ég fastlega ráð fyrir, segir mamma.

 Nei takk, segir pilturinn kurteislega.

 Það er nóg til frammi, ítrekar mamma.

 Mamma, Engilbert borðar bara valsað hveiti, segir Erna ákveðið.

 Maður bara botnar hvorki upp né niður t.t.t. ég hef staðið fyrir eldhúsi
í fjörutíu ár og engan drepið enn, segir mamma.

 Strengduð þið einhver áramótaheit? spyr ég létt, en það hlýtur engar
undirtektir nema Engill, hann bara talar svo lágt drengurinn að það er
ómögulegt að heyra hvað hann er að segja, "hætta að teika" heyrist mér
hann segja en það getur náttúrlega ekki passað, og þó, best að fortaka
ekki neitt á þessum allrasíðustu tímum.

 Gessovel: nýaffrystar kökur bíða eftir að bráðna í munnvatni og
kaffi. Mamma hellir í bollana og ítrekar í hvert skipti: gessovel,
smakkið á þessu, elsku fáið ykkur t.t.t.

 Meira kaffi! ítrekar mamma. Þið smakkið bara ekki á þessu!

 Af hverju situr þú ekki til borðs og slappar af?

 Sitja! Eins og það sé ekki nógur tími til að sitja þegar maður er
kominn á Elliheimilið.

 Þú ert nú eitthvað eldri en við.

 Strengduð þið einhver áramótaheit? spyr mamma til að klippa á fjasið.

 Hætta að reykja, segir Keli sem rétt í þessu birtist með myndbandstæki
í fanginu.

 En þú sjálf?

 Já, segir mamma eins og hún hafi verið að bíða eftir þessari
spurningu. Ég strengdi mitt heit.

 Við lítum öll upp nema pabbi. Skyldi hún loksins ætla að láta verða
af því?

 Ég ætla til Kanarí.

 Þú til Kanarí?

 Skúringakona fer út í heim!

 Ætlar pabbi?

 Hann ræður því náttúrlega sjálfur maðurinn.

 Hvað er með þig Keli minn, spyr Sista, ertu eitthvað tæpur í dag?

 (Keli hrasar um stofuna með snúrur og klær).

 Mig langaði bara til að mamma þín sæi Skaupið, segir Keli, gerðu svo
vel Ásta mín, Skaupið er komið.

 Pabba þykir greinilega nóg um athyglina sem þetta vekur og setur plötu
á fóninn sem við gáfum honum þegar hann varð 65.

 Haddi í guðanna bænum, hlífðu mér! hrópar mamma og tekur viðbragð
eins og hafi verið stigið ofan á líkþornið á henni.

 Mamma af hverju látið þið svona, segir Sista.

 Bing Crosby söng "Cheek to cheek", pabbi hafði keypt þessa plötu upp
úr þurru fyrir jól og olli heiftarlegum geðshræringum líkt og hann
hefði komið heim með heróinsprautu í stað Southern Comfort.

 Hvað er að því að spila á þennan blessaða fón?

 Þið vitið ekki hvað ég hef mátt þola, víprar mamma.
