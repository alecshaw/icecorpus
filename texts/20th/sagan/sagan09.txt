

 Börnin safnast að afa sínum sem dansar eins og fáni inni í innri stofu
og tekur undir með Crosby í viðlaginu:

 Dancing cheek to cheek.

 Berti stendur á fætur og sýnir á sér fararsnið. Fastir liðir eins og
venjulega: mamma ráðfærir sig við hann um baðherbergið, einhver
óskiljanlegur leki í veggnum, brúnn taumur og með reglulegu bili
málningin flögnuð líkt og gígaröð eða lifandi sniglar skríði innan
undir málningunni og pústi fúkkalykt út í götunum.

 Í miðri upplausn byrjar Brói að hlæja.

 Hristist af óstjórnlegum hlátri, svo mjór um axlirnar og allur um
miðjuna eins og bauja.

 Pabbi hækkar músíkkina: Don't fence me in! Við sitjum eins og dæmd
og horfum á Bróa. Útbrunnar tennur, skalli, kall fyrir miðjan aldur,
ávöxtur sem hefur dottið af heimilisvagninum og oltið út í skurð þar
sem hann úir og grúir af pöddum og möðkum.

 HÆTTU! öskrar mamma og kann ekki að slökkva en endar með því að rífa
plötuna af fóninum.

 Pabbi sekkur saman í stól.

 Krakkarnir safnast í kringum Bróa sem hlær.

 Ég er ekki á bíl, segi ég þegar mamma lítur á mig.

 Ég skal skutla honum, segir Berti og við hjálpumst að við koma Bróa á
lappir og klæða hann í og leiða hann hlæjandi niður stigana út.
 
VAKNA

 Úr brimöldu draumsins skolar mér upp að þessari hvítu strönd. Ligg
andartak í flæðarmálinu með vitin full af seltu, hrekk upp við að
mjúkur sandurinn fer allur á ið og ég er einn með rúmfötunum.

 Sé hvar Bylgja tínir á sig spjarirnar, málar á sig augabrýr og hraðar
sér í vinnuna.

 Hata þessa vinnu sem rænir henni á hverjum morgni og skilar henni
útþvældri á kvöldin. Þessi opinbera skrifstofa með ofnum keyrðum á
fullu fyrir lokuðum gluggum og skítugu gólfteppi þar sem hún situr með
tvær hendur tómar og á að metta hugga skjóta yfir skjólshúsi og sjá
farborða.

 Setningaslitur þegar hún er komin heim tautar yfir pottum andvarpar
meðan hún pissar jafnvel eftir að við erum komin upp í rúm.

 Hrekk við að mæta mér í speglinum. Ég hef skipt um greiðslu. Eins og
annar maður sé að reyna að brjótast út á næturnar.

 Blöðin koma skríðandi inn um dyralúguna. Skothvellirnir þegar hurðin
skellur í morgunsárið hvell eftir hvell.

 Miður morgunn þegar ég hleypi inn póstinum. Myrkrið eins og kolsvört
tjöld fyrir glerinu í anddyrinu. Jörðin auð og tóm og andlaus. Einn
af þessum ekki-dögum sem gera ekki boð á undan sér í almanakinu en
fólki er nauðugur einn kostur að taka gilda. Rétt grillir út í næstu
blokk þar sem tveir trúboðar reyna að komast inn. Komast hvergi inn.
Alltaf sama munstrið: einn stór, annar lítill, burstaklipptir í
popplínfrökkum með paradísarheimt undir hendinni og enginn heima til
að taka á móti Fagnaðarerindinu.

 Öskukallarnir eins og fjölleikahús fara um götur og garða, kíkja á
glugga og hafa uppi háð og spé. Klæddir eins og tötrughypjur og
trúðar, einn í kjólfötum, þessi sem stjórnar sleðanum ekkert undir
kúreka með hanska og filtersígarettu, hjólbeinóttur ekki í skapi fyrir
fíflalætin í drengjunum.

 Ég fiska dagblaðið upp af gólfinu. Les forsíðuna á leiðinni upp
stigann: "Verkamaður í álverinu banar félaga sínum með hníf og særir
annan áður en hann steypir sér í ofninn".

 Mér verður litið út um gluggann eins og til að öðlast samband við það
sem ég var að lesa: fólk að paufast í hálf-rökkri, þreytt rigning
vafin í myrkrið. Himinninn blýþungur og grár. Drullugur klaki
endurkastar rafmagnstýru. Hrunin jólatré velkjast á grasflötinni.

 Ég sit og bíð eftir fyrirmælum um að rísa á fætur.
