

 Malið í útvarpinu, mulningsvél sem gerir allt jafnt: lík finnast
lemstruð á götum í Ankara ... Grænlenskur togari landaði á Akureyri
...

 Íbúðin öll út um allt svo heldur við sjóveiki. Sængurnar lafa fram úr
rúmunum, sumar komnar út á mitt gólf. Ætla kommóðuskúffurnar að fara
að heiman? Önnur hver hirsla virðist komin með gubbupestina:
herbergisgólfin flóa í fötum, óhreinatauskarfan löngu búin að éta yfir
sig, ermar og skálmar lafa út um munnvikin.

 Í holinu mætast leikföng fataleppar eldhúsáhöld. Riddari kemur
þeysandi úr eldhúsinu splundruð mannvirki í kubbum inn allan gang
fallin hross innan um stríðsmenn frá ýmsum tímabilum: miðaldariddarar
blanda blóði við kúreka indjánar í návígi við nútímahermenn lögga á
mótorhjóli liggur á hliðinni en sjónvarpsmenn með kamerur standa í
hléi við hálfhrunda blokk og í miðjum valkestinum einleikur maður á
selló - allt uppstoppað í þyrnirósarblundi á meðan hershöfðinginn
sefur.

 Straumur hermanna er stríðastur úr barnaherberginu og smáþynnist í átt
til annarra vistarvera - stöku stríðsmenn ná alla leið inn í stofu
undir sófann þar sem þeir fela sig í myrkri ló og ryki. Hámarki nær
óreiðan í hjónaherberginu hjónarúmið blasir við með burtsviptum sængum
saumavél spýr frá sér efnisbútum á vinnuborðinu brotthlaupnir hnyklar
með mismunandi löngu skotti tölubox á hvolfi prjónar í feluleik.
Gamall hægindastóll kiknar undan fötum og þvotti, skór eins og kjálkar
á beit uppgjör banka í bland við launamiða á gólfinu en á skrifborði
undir glugganum hlaðast upp tilkynningar frá Pósti og Síma Rafmagns-
og Hitaveitu Bönkum og Sparisjóðum.

 Inni á baði hefur tannkremstúpan ekki farið varhluta af gubbupestinni,
kámugur vaskur og spegillinn hálf blindur af tannkremsslettum,
tampaxstautar vilja fara út í heim og klósettrúlla gerir dregil á
gólfið.

 Spurning hvort ég eigi að taka til eða númera draslið þar sem það
liggur út um öll gólf og afhenda skrá við innganginn:


 nr.4 - gardínuhringur

 nr.12 - froskur

 nr.19 - klósettrúlluhólkur

 nr.8 - nærbuxur

 nr.13 - sokkur


 Draslminjasafnið. Safnvörður Draslminjasafnsins er í verkfalli og
hreyfir sig ekki fyrr en berst afdráttarlaus viljayfirlýsing um að
rísa á fætur og hefjast handa. Líkami og sál verða að semja sátt og
gera með sér málefnasamning um aðkallandi aðgerðir.

 Tekst sálar- og búkflokknum að mynda starfhæfa meirihlutastjórn eða
eiga hvata-og-draumóraöflin að leika lausum hala?

 Inni í mér hlaupa stjórnmálamennirnir um ganga, skjóta saman nefjum í
gluggakistum og sýnast ábúðarmiklir frammi fyrir hæstvirtum
blaðaljósmyndurum. Allir vita í hvert öngþveiti stefnir ef
aðgerðarleysinu heldur áfram. Þarna birtist loks blaðafulltrúinn,
fjölmiðlamenn koma hlaupandi með augu og eyru þjóðarinnar. Líkama-og-
sálarflokkurinn hafa gert með sér málefnasamning: fara á klósettið.

 Aldrei reikar hugurinn jafn frjáls og á klósettinu. Eitthvað
jarðsamband líkama meðan hugurinn ólmast eins og gasblaðra sloppin úr
greipum grátandi barns. Klósettið er magnaðasta vistarvera hverrar
íbúðar. Innvolsið í klósettkassanum, hvílík meistarasmíð, hvaða
snillingur hefur fundið þetta upp? Nafnlaus velgerðarmaður mannkyns.
Hugsa sér ef maður þyrfti að bera vatn í fötum upp á fjórðu hæð! Að
maður skuli ekki helga þessu kraftaverki litla lofgjörð á hverjum
degi. Kraftaverkin ganga inn í hversdaginn. Hversdagurinn er fullur
af kraftaverkum!

 Heima var baðherbergið eina herbergið sem hægt var
að læsa. Borg. Þessi litla dimma hola breyttist í kvennabúr,
speglasal... Alltaf þegar ég sit á klósettinu finnst mér ég verða að
ganga úr skugga um að það sé læst. Í undirvitundinni á ég von á
barsmíð. Það er Berti. "Ég drep þig Manni merarostur!" Af hverju er
hann svona reiður? Jú, hann vildi ekki hafa mig með og ég horfði
fýldur út um stofugluggann hvar þeir fettu sig og brettu upp á skúr.
Berti baðaði sig eins og venjulega upp úr aðdáun viðhlæjenda. Í
miðjum klíðum rek ég hausinn út um gluggann og æpi:

 Berti meig líka undir í nótt!

 Hlé kemur á leikinn. Hreinsandi hlátur Berta, svo fjarstæðukennt.
Blossar upp í honum reiðin þegar hann finnur áburðinn festast við sig.
Glott félaganna. Burstaklippt bræðin von bráðar í stiganum eins og
SS-sveit að sækja Önnu Frank. Flóttinn inn á klósett, í fátinu dettur
lykillinn úr skránni fingramorið slæst um að stinga honum í skrána:
lok lok og læs áður en krumla hrifsar í húninn.

