
 Manni lygari, ég drep þig!

 Fyrir bragðið er ég reiðubúinn til að sitja á klósettinu alveg þar til
pabbi kemur heim.

 Íbúðarbjallan hringir. Maður í svartri kábojskyrtu og gallabuxum sem
undirstrika aldurinn. Ég hefði skipað honum sess í jaðrinum á
einhvers konar leikhúsvinnu, ljósamaður, proppari, kannski fyrrverandi
ballettdansari. En hann er meðvitaður um sjálfan sig sem pípara og
dettur ekkert annað í hug en vaskurinn, æðir í gegn um mig þar sem ég
stend í dyrunum og rakleiðis inn á bað.

 Allt í einu er ég kominn með ókunnugan mann inn í íbúðina sem gerir
sig heimakominn, krýpur við klósettið, pantar meira ljós, gerir til
hendurnar eins og hann ætli að fremja listrænan gerning. Kvartar
undan því að vaskurinn sé ekki í flútti, vatnslásinn þurfi að vera
lengri, hvernig mér detti í hug að kaupa danskt blöndunartæki.

 Eru skandinavar ekki svo pottþéttir?

 Ekki í vöskum, elsku barn.

 Hverjir eru þar?

 Þjóðverjar.

 Vestur eða austur?

 Í vöskum eru bara einir Þjóðverjar, segir hann og leggst á bakið,
byrjaður að skrúfa en ég held á vasaljósi og lýsi framan í hann.
Óneitanlega óvenjuleg stelling á bláókunnugm mönnum ef ekki er hafður
í huga formálinn. Hann talar eins og véfrétt og er ekkert að hirða um
að botna setningarnar.

 Hvað eru hinir þá?

 Rússar, segir hann og grettir sig um leið og hann reynir að losa um
hnéð. Ég held áfram að lýsa framan í hann án þess að vera viss um
hvort hann þurfi á ljósinu að halda.

 Hvað gerðist? spyr Hringur og horfir á manninn engjast sundur og
saman á gólfinu.

 Þetta er pípulagningamaður.

 Þetta er pípulækningamaður, hvíslar hann að Dröfn.

 Píkulækningamaður? hváir Dröfn upphátt og hóstar.

 Ég reyni að banda þeim frá með lausu hendinni en píparinn sest upp
utan við allt snakk, lítur í kringum sig með hvar-er-ég-svip og
fellir úrskurð: Vatnið af húsinu.

 Ég virði hann fyrir mér þar sem hann skeiðar á undan mér niður
stigana. Undarlega sjálfstæð kúluístra. Útskeifur og lyftir löppunum
sérkennilega hátt, meðvitaður og einbeittur eins og hann brýni í
sífellu fyrir sjálfum sér: "nú er ég að ganga niður stiga". Hvernig
ætli sé að vera svona maður, hugsa ég og reyni að lifa mig inn í
hlutverkið með því að taka forystuna og æða inn í iður blokkarinnar:
taugakerfi með leiðslum, rörum og krönum.

 Píparinn drepur fingri á nokkur rör áður en hann ræðst með offorsi á
krana sem hann skrúfar fyrir í ofboði.

 Inntakið, segir hann ábyrgðarfullur eins og til að vígja mig inn í
athöfnina.

 Allir þurfa umbúðir um sitt starf, læknir jafnt sem pípari. Hverjar
eru umbúðir mínar? Eins og píparinn hafi verið að hugleiða það sama
því hann spyr á leiðinni upp hvort ég sé rithöfundur.

 Af hverju heldurðu það?

 Svo sjaldgæft að hitta fullfrískan karlmann heima fyrir hádegi.

 Er hann byrjaður að blubbsa? spyr Hringur og ég tek hann á mjöðm til
að sjá hvernig haframélið þéttist í vatnsleginum, kúlurnar senda frá
sér gufustróka um leið og þær springa og Hringur hrópar: Blubbs!

 Einusinni var hnötturinn svona sjóðbullandi, segi ég, svo kólnaði hann
smátt og smátt og skildi eftir vatn á yfirborðinu sem sólargeislarnir
kveiktu í líf.
