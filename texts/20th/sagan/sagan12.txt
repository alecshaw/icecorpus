

 Einusinni var enginn til nema Guð og tvö Hjón, endursegir Hringur
Fyrstu Mósebók, svo skapaði Guð Vítamínin.

 Orðaflaumurinn heldur áfram óstöðvandi, ekkert getur stöðvað hann,
ekki einusinni orðleysið því ef hann skortir orð segir hann bara
"rúllupylsa".

 Þetta er svona "rúllupylsa" segir hann um vasatölvuna. Væri ekki
öruggari þótt hann hefði sjálfur búið hana til. Það er lóðið, hann
skapar heiminn jafnóðum.

 Útsalan hefst í dag, hjakkar útvarpsþulurinn.

 Þegar morgunverðarsöngleikurinn stendur hæst hleypur Hringur niður af
bekknum, tekur þríhjólið og gefur í fram á klósett.

 Ef maður gæti verið eins og börnin leika sér. Allt undir kontról af
því þau búa til allt sjálf, eru sjálfum sér nóg og hafa svo algera
sköpunargáfu að þau geta brugðið sér í allra kvikinda
líki. Skipta um ham, hamsleysið.

 Pabbi ég er búinn!

 Þessi virkni, óhemjuathöfn. Bunkar af teikningum liggja eftir einn
morgun. Ómæld kubbaverk. Talað og sungið í klósettrúlluhólk.

 Hvað er það sem fjötrar mig? Fyllir mig efasemdum eins og kvef?
Stoppar mig upp?

 Ertu eyrnalaus?

 Hann stendur í dyrunum með buxurnar á hælunum og fullkomið vald á
rifrildisforminu þótt hann kunni ekki að skeina sig.

 Það er ábyggilega orðið hart, nöldrar hann höktandi fram ganginn í
nærbuxnahaftinu.

 Í gamla daga ... byrja ég í uppbyggilega tóninum um leið og ég hef á
loft klossitipappírinn ...

 Í gamladaga var allt ónýtt, segir hann með hausinn á milli hnjánna
(með hausinn eins og fullt tungl á milli hnjánna væri skáldsögulegra).

 Sko, þetta er tónninn! segi ég. Allt ónýtt!

 Ég hef séð það á Þjóðminjasafninu, meira að segja fólkið var dottið í
sundur.

 Ég get bara sagt þér það, Hringur minn (Kardimommutónninn), að
einusinni var "í gamla daga" í dag og "í dag" á eftir að verða í gamla
daga.

 Hvernig þá?

 Nú beinagrindin á Þjóðminjasafninu maður, einusinni var hún lifandi
eins og ég og þú, átti pabba og mömmu, systkini og börn.

 Verðum við grafin upp þegar við erum orðin að beinagrindum?

 (Mér rennur kalt vatn á milli skinns og hörunds yfir því hvað hann
getur gengið hreint til verks).

 Nei, en það á áreiðanlega eftir að koma annað fólk á eftir okkur og
kannski fer playmóið þitt á Þjóðminjasafnið og börnin koma á
sunnudögum að skoða í glerkassana og pabbi þeirra les fyrir þau:
"Fannst í jörðu þar sem áður munu hafa verið Undraheimar. Sennilega
einhvers konar leikföng".

 Vita þeir þá ekki að það er playmó?

 Nei, þeir vita það nefnilega ekki (Hálsaskógartónninn), allir
playmóbæklingar týndir og enginn sem getur sagt þeim það.

 En hvernig geta þeir fundið playmóið mitt í mold úr því ég fæ aldrei
að fara með það út?

 Nú blokkin verður kannski ekki lengur til og allt komið á tvist og
bast.

 Verður kardimommusprengja?

 Nei, Tíminn, Tíminn er sterkari en allar sprengjur til samans, hægt og
rólega lætur hann allt frá sér, menn og dýr og leikföng...

 Hugsa meðan ég klæði hann í sokkana: hvað það er gaman að klæða hann
í sokkana. Höfuð hans undir hökunni á mér, banka í löppina sem á að
lyftast til að við þurfum ekki að gera hlé á samræðunum sem aldrei
lognast út af heldur fara sífellt í gang við athugasemdir og
spurningar.

 Rigningin hefur breyst í slyddu sem sækir í sig veðrið og kyngir niður
snjó

 Í dag ætla ég að vera inni, tilkynnir Hringur, ég er með hósta.
Hóstar fyrir siðasakir. Bara búinn að fá nóg, getur alveg hugsað sér
að taka pásu.

 Ég ætla að vera með hósta í dag og á morgun og morgun - svo er mér
batnað.

 Ekki amalegt að geta gert atvinnurekendum áþekk tilboð.

 Auk þess hefur hann ekki tíma, byrjaður að hlaupa um með rautt
handklæði orðinn Supermann.
