
 Lögðust síðan á dívan inni í stofu og hlustuðu á Útvarpið en það var
sjaldan nógu gott hljóð því ærustan í börnunum keyrði um þverbak og
pabbar æptu:

 Ætliði að vera til friðs!

 Og héldu svo áfram að hlusta á skruðningana í Útvarpinu.

 Pabbar á rúmstokknum ef mömmur voru að þvo sér um hárið og sögðu æsilegar
sögur, ekkert bí-bí-og-blaka eða kall-og-kelling. Bófa og löggusögur
og prakkarasögur frá því þeir voru litlir, vá hvað þeir voru kaldir!
Maður saup hveljur og dró að sér lappirnar og beit í sængina.

 Og pabbar urðu mjúkir og gott undir bú í hálsakotinu. Pabbar með
svart hár á bringunni og handleggjunum.

 Pabbar gátu búið til vöðvabolta á handleggina á sér.

 Pabbar með vaxandi tungl á hvirflinum.

 Og lausar tennur!

 Svo hlægilegt pabbi þegar þú skýtur fram neðrigómnum.

 Gerðu það aftur pabbi!

 Aftur!

 Hæ! Svo fyndinn pabbi!

 Hvað gengur á!

 Mamma stendur í dyrunum með hausinn fullan af rúllum. Svo skessuleg
mamma.

 Ertu að æsa fyrir mér börnin Haddi!

 Nei sona uss, nú förum við að sofa suss.

 Læðast fram á náttfötunum, gera sér upp ferðir á klósettið, mamma með
sokk í annarri hendi, nál og tvinna í hinni. Pabbi fyrir aftan hana:

 Hver á sokk sem gat er á?

 Mamma: Farðu frá!

 Pabbi í vandræðum með hendurnar á sér, reykti eða rýndi á ný í blaðið
eins og það hefði skrifað í sig nýjar fréttir síðan hann las það
síðast.

 Svo erfitt að sofna. Út um gluggann himingeimur fullur af stjörnum og
máni sem les sig upp eftir ljósastaurnum og fetar sig eftir
ósýnilegri línu upp á himininn þar sem Guð á heima og allir
englarnir og Jesú bróðir besti og amma sem er dáin og skildi afa
eftir með útvarpstækið á Elliheimilinu og þráði svo heitt að komast
upp til hennar og hans Guðs af því hann var svo einmana hérna niðri og
auk þess vildi gleymast að skipta um rafhlöður í viðtækinu hans.

 Óendanlegi geimur sem endaði hvergi heldur hélt endalaust áfram -
hvert? Ekki út á geimsenda því geimurinn var einmitt endalaus. En
hvernig gat eitthvað verið til og samt endalaust? Herbergið hafði tvo
veggi, eitt gólf og eitt loft og yfir rúminu hékk myndin af Jesú þar
sem hann kraup á fjallinu klæddur í kjól með sítt hár og skegg. Neðan
úr loftinu ljósakróna í fléttuðum kaðli. Silkiábreiðan með kögrinu á
hjónarúminu, kojurnar eins og skip á siglingu í nóttinni: Sista og
Brói í fyrstu koju, ég og Berti í hinu settinu. Þetta var veröldin.

 En það var svo skrítið að gólfið hjá okkur var loftið hjá Lugga og
hann átti pabba og mömmu, bróður og systur og ljósakrónan neðan úr
loftinu hjá þeim hékk í gólfinu okkar. Og loftið okkar var gólfið hjá
Beggu, pabbi hennar og mamma og systkini gengu ofan á ljósakrónunni
okkar. En ef maður fór upp úr loftinu hjá þeim var maður líka kominn
út í geiminn óendanlega: loftið í þessum geimi var kannski gólfið í
næsta og gólfið í þessum loftið í enn öðrum... þangað til mann
byrjaði að svima og missa meðvitund og detta út...

 Vakna eíns og spryngi sápukúla.

 Svefnherbergið sem á daginn er sægrænt núna blátt og birtan af
tunglinu fellur á hálfa myndina af honum Jesú með hár og skegg sem
eiga sér ekki neina stoð á þessum Gillette-tímum.

 Neðan úr myrkrinu berast ókennileg hljóð sem passa ekki við neitt. Ég
hífi augun yfir rúmbríkina, silkiábreiðan með kögrinu er komin niður á
gólf og pabbi og mamma veltast í undarlegum slagsmálum. Pabbi er
grátandi þótt hann sé ofan á, mamma svo undarlega sigurviss og æst.
Ég gægist yfir til Berta sem sefur eins og hjólhestapumpa.
Samanhnipraður bíð ég þess að heimurinn farist.

