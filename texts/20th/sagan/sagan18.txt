

 Bróðir minn getur nú alveg lamið þig, voga ég.

 Matti slæmir augum á Berta: Pabbi minn gæti sko malað bróður þinn.

 Þegar þeir komu að sækja hann pabba, gerði hann sér lítið fyrir, vippaði sér
upp í sperru og sparkaði þeim frá sér eins og flugum.

 Er pabbi þinn bófi?

 Nei, hann er á Hrauninu, en ég veit hann sleppur út, hann rykkir
úr rimlunum og brýtur allt í spað (Matti sýndi með vel völdu látbragði
hvernig pabbi hans klæddi sig úr fangaklefum).

 Píparinn ræskir sig fyrir aftan mig og biður mig að setja vatnið á.
Þegar ég kem upp sting ég katlinum í samband og helli á könnuna. Til
að róa hann upplýsi ég að ég sé grunnskólakennari í leyfi. Þvert á
móti stekkur hann upp á nef sér og gerir harða hríð að skólakerfinu og
hinu opinbera, allt of mikill kostnaður við yfirbyggingu.

 Ekki geta allir farið í pípulagnir.

 Þessi endalausu leyfi, segir hann, það er bara ekki normalt, krakkinn
minn er bara alltaf í fríum, ef það er ekki jólafrí, páskafrí,
mánaðarfrí - ja þá er bara frí vegna veðurs!

 Ég reyni að skipta um umræðuefni með því að bjóða honum mjólk út í
kaffið.

 Kaffi á að vera heitt, segir hann.

 Sykur?

 Píparinn kveðst búinn að venja sig af sykri. Setti alltaf tvær
sykurskeiðar í glas í hvert skipti og hann fékk sér kaffi. Um kvöldið
flóði út úr, veskú. Heilt glas af sykri á dag, bara til að brenna,
veskú.

 Nú skildi ég kæk píparans, alltaf eins og hann væri að hisja upp um
sig buxurnar með úlnliðunum. Ugglaust verið akfeitur, búinn að ná af
sér björgunarhringnum, rassinn farinn og aðeins eftir kúla framan á
honum, fyrst í stað alltaf verið að missa niður um sig og ekki getað
híft upp um sig með drullugum höndunum.

 Næst tölum við um reykingar, hvernig væri hægt að venja sig af tóbaki.

 Það er hægt að venja sig af öllu, slær píparinn föstu í fyrstu
atrennu.

 Ekki kannski öllu.

 Öllu, segir hann sannfærður.

 Ég horfi á hann spyrjandi.

 Hvað er lífið annað en ávani? segir hann um leið og hann stingur út
og byrjar að taka saman kostnaðarliðina.

 Rétti honum ávísun.

 Þegar hann ætlar að stinga henni í veskið dettur út ökuskírteinið, ég
tek það upp.

 Sæmi! (bæði þekki ég nafnið, svo er andlitið kunnuglegra á myndinni).
Hann starir á mig undrandi þangað til ég hef staðsett mig: "Manni
bróðir Berta" og rennur upp fyrir honum ljós.

 Við tökum rispu í sameiginlegri fortíð.

 Hefurðu komið vestreftir nýlega? spyr hann.

 Tóm gamalmenni eins og útibú frá Elló, segi ég.

 Eins og allt moraði af krökkum, maður. Það var nú meiri viðkoman
maður, hver einasta kelling ólétt eða rúllaði á undan sér barnavagni
nema hvort tveggja væri. Hvað á Berti mörg?

 Fjögur með þremur konum, segi ég.

 Skildu hann og Gugga? segir hann með snert af angurværð eins og
frétti lát vinar löngu síðar.

 Samúðarþögn.

 Rifja þig upp í huganum: Sæmi Presley, stóðst upp á veggnum á róló
með ósýnilegan gítar í höndunum:

 Love me tender!

 Ég hef ekki komið vestreftir í háa herrans tíð, segir hann.

 Bila ekki pípur þar.

 Þeir lögðu sko ekkert rusl gömlu mennirnir, segir hann og sturtar
niður Nútímanum.

 Pabbi og mamma búa þar ennþá.

 Eins og allt moraði í krökkum maður.

 Pillan ekki komin, segi ég. Smokkurinn náttúrlega gallagripur.

 Já og svo bara þessi bjartsýni í mannskapnum, Manni, það var einhver
... einhver bjartsýni.

 Líka hann er fullur af söknuði, gerir samanburð í huganum og finnst
hann hafa lifað tvenna tíma. Ber sig upp undan Nútímanum, tekst ekki
að tengja hann við sig og gera hann áþreifanlegan eins og "gamladaga".
Ég laumast til að líta á klukkuna ögn órólegur út af Hring. Bót í
máli að umræðuefnin eru á þrotum. Við köstum á milli okkar nokkrum
nöfnum og staðsetjum í þjóðfélagsleiknum.

 Matti, sá hefur verið orðinn svartur að innan.

 Já er þetta ekki litla dýrið sem var svo góður í fótbolta?.

 Ég sé hann er að rugla saman við Lugga.

 Nei, manstu ekki klifurköttinn sem klifraði upp á þak á skólanum,

 Já, hann, alveg rétt, nú man ég. Djöfullinn sjálfur, það munar ekki
um það, hvað kemur eiginlega yfir menn?.

 Okkur skortir báða orð.
