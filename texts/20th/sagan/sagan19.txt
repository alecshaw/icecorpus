

 Sverrir Hákon náttúrlega þingmaður, nema hvað, alveg sami kjaftur á
honum, sjá þetta kvikindi, gat ekki neitt í fótbolta, fékk ekki
einusinni að vera með, en áður en maður hafði snúið sér við, veskú,
búinn að stofna lið og farinn að stjórna.

 Við hneykslumst stoltir á Konna og síðustu afrekum hans í pólitíkinni.
Snögglega snýr Sæmi plötunni við:

 Ekki datt mér i hug að þú yrðir kennari.

 Nú?

 Þú varst alltaf syngjandi.

 Það reynir nú oft á röddina í kennslunni, segi ég og reyni að setja
punkt, orðinn afgerandi seinn.

 Það held ég.

 Það er nefnilega það.

 Jæja, segir Sæmi loks og lýkur við að setja ávísunina í veskið. Vona
að vaskurinn standi sig en eins og ég segi: í vöskum ...

BLOKK

 Hringur neitar að fara inn og heimtar sleðabunu niður brekkuna og aðra
og aftur t.t.t.

 Blokkin endurheimtir íbúa sína. Logar glatt í hverjum glugga, bíll
á hverju stæði, svipir ganga upp og niður innkeyrsluna fram hjá og
gegn um hvern annan án þess að sjást en háma svo hver annan í sig á
bak við gluggatjöld.

 Ég er viss um að það væri hægt að skrifa skáldsögu um svona blokk. Ég
meina, allt þetta fólk! Heill hreppur á Íslandi. Svo einfalt í
hreyfingum sínum. Allir í bílana á bilinu 7 - 9. Síðan ekki önnur
hreyfing nema í gardínu þar sem hefur gleymst að loka glugga. Blokkin
auð og tóm og yfirgefin á meðan fólkið er í vinnunni. Næstum hægt að
hugsa sér aðra þjóð sem hefði vaktaskipti við þessa sem er fyrir og
notaði íbúðarhúsnæðið á meðan hin er að vinna og ynni meðan hin hefði
afnot af íbúðinni.

 Einhverjir krakkar koma heim úr skóla eftir hádegi og blokkardiskóið
hefur starfsemi. Milli fjögur og sjö byrjar fólk að koma heim úr
vinnu, rogast upp stigana með troðna innkaupapoka. Um kvöldmat er
lífsmark í hámarki, raddir og glamur í leirtaui. Síðan eins og
slokkni á fólki um leið og kviknar á sjónvarpinu. Þó er það ennþá
þarna inni í sér. Væntingar og draumar, ótti og óvissa. Svefninn fer
að mönnum upp úr miðnætti. Sumir þrjóskast við yfir myndbandinu.
Aðrir ljúka sér af í þvottahúsinu eða eiga erindi niður í geymslu.
Mín vika með tunnurnar. Sameignin troðfull af drasli: dívanræflar
ísskápar eldavélar.

 Hvað íbúðir eru tækifærissinnaðar og bera alfarið svip af íbúum sínum.
Þú varst ekki eins og þú ert í dag þegar við sáum þig fyrst. Lagaðir
þig að smekk annars fólks. Allt fullt af hlutum sem eiga að vera í
híbýlum, raðað upp á þennan vélræna, staðlaða máta. Postulínshundar
og kettir, postulíns krakkar að kyssast að ógleymdu skiliríinu af
barninu sem grætur eða var það barnið sem reykir? Hin ósýnilega dauða
hönd sem skipar lífi fólks niður. Þú skalt ekkert vera að þræta fyrir
það, þú bjóst með öðru fólki þá!

 Við fengum þig uppgefna hjá fasteignasalanum. Fólkið lét tilleiðast
að sýna þig. Við reyndum að skilja líkamina eftir fyrir utan með
skótauinu, ganga inn á einu saman augnaráðinu. Gæta þess að missa það
ekki yfir í hnýsni. Unglingur í barnaherberginu, svefnherbergið með
spónalögðu hjónarúmi, já það var þar sem málverkið með parinu tróndi
yfir höfðagaflinum, fjollaðar bleikar mottur á gólfinu sitt hvoru
megin við rúmið.

 Fólkið hélt áfram að horfa á sjónvarpið nema konan sem kom í humátt á
eftir okkur. Kom aldrei alveg með okkur inn en var til taks ef þurfti
að spyrja um eitthvað. Leifarnar af fjölskyldunni í stofunni, önnur
hver setning í sjónvarpsleiknum hleypti af stað innbyggðri hlátursgusu
og stakk í stúf við áhorfendur sem stökk aldrei bros. Sjónvarpið var
í samstæðu með hljómflutningsgræjum eins og altari því fólkið var
fjölmiðlatrúar.

 Á hæla okkar komu önnur hjón.

