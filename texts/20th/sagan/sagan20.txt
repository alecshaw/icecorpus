
 Strax næsta dag flýttum við okkur á fund fasteignasalans og lögðum
spilin á borðið. Þorpslífið hafði gert okkur kleyft að öngla saman
sparifé. Fasteignasalinn reiknaði og reiknaði og lét okkur selja
rúgbrauðið og slá lán uns allt var klappað og klárt á pappírnum. Eins
og sviðsmaður í leikhúsi sá hann um að færa fólkið sem var fyrir út
með öllu þeirra proppi og skipta okkur inn.

 Fyrst tæmdist svefnherbergið þar byrjaði landnám okkar, konan vildi
selja okkur hjónarúmið og bleiku motturnar í kaupbæti en við afþökkuðum
og byrjuðum að spassla og pússa, mála yfir fingraför og fitubletti,
leggja teppi yfir skóhljóð, eigna okkur sviðið með nýjum innréttingum,
annarri uppröðun. Loks var ekkert eftir nema dagskráin í sjónvarpinu
- hún var sú sama.


 Bylgja er komin heim. Fundum okkar ber saman inni á baði yfir nýja
vaskinum. Í staðinn fyrir þennan gamla þunga með flögnuðum glerungi
og kranarnir alltaf kvefaðir - skínandi hvít handlaug kranalaus með
sveif upp í loftið sem á að hreyfa til hægri eða
vinstri eftir því hvort maður vill heitt eða kalt, upp og niður mikið
eða lítið.

 Bylgja er að átta sig á þessu þegar ég kem og leiði hana í allan
sannleika. Engu líkara en ég hafi fundið það upp. Ég er ekkert að
segja henni frá bölspám píparans. Við erum eins og börn sem hafa
eignast nýtt leikfang. Svo gaman að eignast nýtt, svo skapandi,
næstum eins og öll tilveran hafi endurnýjast. Ég finn á mér að við
munum elskast í kvöld. Eða réttara sagt finn það á þér: bregst ekki
ef þú býður fram tungubroddinn þá meinarðu eitthvað með því.

 Keyptirðu fisk?

 Keyptirðu sítrónu?

 Eigum við að steikjann eða bakann?

 Viltu hrísgrjón eða kartöflur?

 Fréttamennirnir keppast við að setja okkur í samband við gang
heimsmála á meðan við roðflettum og kreistum og setjum upp vatn og
söltum. Akkúrat þessa stund dagsins kann ég að meta: þegar dagurinn
er tilbúinn og matreiddur og bara eftir að éta hann.

 Hringur bregst við reiður þegar hann á að fara að hátta og rennur upp
fyrir honum að dagurinn er búinn. Bítur sig fastan í loforð sem hann
taldi að sér hefðu verið gefin um sund, heimsókn til vina, o.s.frv.
En dagurinn er búinn, hann er ekki lengri en þetta.
Í vanmætti þínum yfir því að dagurinn skuli vera
runninn út í sandinn bregstu við æfur, allt er okkur að kenna. Grætur
í sængina þína, hóstar fullur af kvefi og veikur og bara búinn að
vera.

 Skömmu síðar heyri ég þig læðast fram, held í humátt á eftir, hvarflar
að mér að þú ætlir út í nóttina á náttfötunum. Frammi á gangi tekurðu
skóna mína og byrjar að binda hnúta á reimarnar. Gefur þig allan í
skemmdarverkið, lítur ekki upp fyrr en allt er komið í hnút og hendir
 þeim þá frá þér. Skýst svo aftur upp í rúm.

 Haldið að væri munur ef maður gæti náð sér svona niður á Guði? Reimað
skóna hans saman svo tæki hann hálftíma að greiða úr flækjunni næst
þegar hann ætlaði út í búð?

 Hvenær fæ ég eiginlega hjónarúm? spyr hann í uppgjafar vælutón. Þið
eigið hjónarúm. Ég á bara lítið.

 Þú færð hjónarúm þegar þú ert orðinn stór og búinn að gifta þig.

 Já en mitt herbergi er svo lítið, ef það kemur hjónarúm get ég hvergi
leikið mér (öllum lokið og grátandi).

 Hringur grætur á 5 mínútna fresti.

 Svo mikilvægt.

 Smátt og smátt lengist bilið, menn innhverfa átökin, gráta loks á
5-10-50 ára fresti.

 Var ég búinn að segja frá draugalegu tungli uppi á veðurhimni þar sem
ský streyma hraðbyri, úti skefur snjó og hjúfrar sig í görðum.
Draugabirta.

 Pabbi segðu sögu.
