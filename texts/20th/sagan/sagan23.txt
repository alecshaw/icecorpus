
 Ég læðist fram ganginn, bílar á hvolfi, hálfhrunin hús. Hringur
hvílir eins og engill á skýi með hendurnar upp fyrir haus í algerri
afslöppun. Sællegur og rjóður eins og auglýsing fyrir barnamat. Ég
sný aftur inn. Bylgja eins og brotlent, sama andlit útvarpar heilli
ævisögu. Einhver stundleg fró líkt og hjá manni sem sýgur í algleymi
síðustu sjeikdropana og byrjað að votta fyrir áhyggjum yfir
endalokunum. Augasteinarnir tifa eins og kúla í IBM.

 Kem mér í mjúkinn hjá heitum rassi. Hlý sæng breiðir yfir og byggir
út kuldanum. Auðvelt að hugsa sér hamingjuna: uppfylling allra óska
í hlýindum, það er allt og sumt! Heyri vindinn gera áhlaup á
blokkina. Hlusta hvernig hún stendur af sér allar hrinur. Uml og ið
á meðan við erum aftur að komast í þessa flóknu stellingu. Leysast
upp og losna undan allri kröfugerð. Ganga fyrir einu saman
ímyndunarafli. Að maður skuli búa yfir þessari draumavél, skuli geta
sett rétt andlit á allt þetta fólk.
Lagt hverjum manni orð í munn.
Sett upp 500 bls. skáldsögu eins og að draga andann.

 Á næturnar yrkjum við heimslitteratúr. Næðum við að binda hann inn
bæri okkur Nóbelinn.

 
III
 
 
 Þau komu labbandi eftir veginum.

 Tilsýndar var Andri eins og snigill með húsið sitt á bakinu. Í
bakpokanum hafði hann Arf Vesturlanda og tjaldið ofan á en svefnpokana
ólaða neðanundir.

 Litlir bæir eru auðveldir með lítið aðdráttarafl, sama gata liggur inn
og út. Aftur á móti þarf oft heilan dag til að sigrast á segli
stórborgar.

 Bylgja skar og smurði brauð á meðan Andri kastaði fyrir bíla. Andri
settist við brauðmatinn og á meðan leysti Bylgja af við veiðarnar.
Nær samstundis hafði risavaxið vöruflutningaflykki bitið á agnið en
gaf í aftur þegar kom í ljós að böggull fylgdi skammrifi.

 Þú værir komin til Indlands og aftur til baka ef þú værir ein.

 Eða á nauðgunaruppboð í Bagdad, svaraði Bylgja.

 Hvernig er að vera kona, ég meina karlmann dreymir um eitt og það er
hjá konunni. Hvar sem hún kemur opnast allar gáttir, hún þarf ekki
annað en hnykkja upp annarri mjöðminni og járnbrautarlest
klossbremsar.

 Hvernig þætti þér ef enginn tæki þig fyrir það sem þú ert? spurði
Bylgja. Þú værir kannski doktor í heimspeki eða húsasmiður en allt og
sumt sem þú fengir frá hálfu mannkyninu væri: ofsalega ertu með
girnilegt nef, má ég bora í nefið á þér?

 Oh, sagði Andri, þessir kvensjúkdómar eru kannski komnir úr móð í
bili, samt styðst kvenfólk við kynferðishækjuna alltaf þegar það þarf
á henni að halda.

 Það var ekkert á milli okkar José.

 Annað en þetta venjulega.

 Hann hafði áhuga á mér sem manneskju ekki sem kynferðisveru?

 Af hverju kom hann þá á eftir þér alla leið frá Brasilíu, er ekki nóg
af manneskjum þar?

 Þau skiptust á að strunsa hvort fram úr öðru uns bíll nam staðar og
spurði hvort þau væru ekki á puttanum?

 Í morgunsárið voru þau stödd einhvers staðar í skógum Þýskalands, það
var hnausþykk þoka eins og í Grimmsævintýri, Hans og Gréta, stjúpan
búin að flæma þau út í skóg fullan af galdranornum. Þau leiddust inn
á parking og settust inn í lítið pikknikkskýli aðframkomin af syfju og
vosi. Út úr miðjum grautnum mótaðist skilti sem kom þeim kunnuglega
fyrir sjónir: DACHAU.

 Þetta hryglukennda dauðahljóð, vinnufangabúðirnar, fólk í strípuðum
náttfötum staflað í kojur eins og ofvaxin börn í sumarbúðum.

 Sannkölluð sending af himni fyrir vegamóða ferðalanga til að standa af
sér þokuna og morgunkulið.
