

 Safnverðir með gamanyrði skiptust á
sígarettum.

 Ókeypis aðgangur.

 Í forskála var brugðið upp aðdraganda nasismans í orðum og æði. Reiði
maðurinn með svarta nefhorinn, afturgreiddi gasprarinn, flogasjúki
múgurinn: nasisminn.

 Fangabúðirnar sýndust svara til svæðis á borð við Kamp Knox í
Reykjavík, nema hér var allt í röð og reglu, enginn þvottur á snúru
eða ryðbrunnar öskutunnur og smitandi olíugeymar. Einkunnarorð:
Vinnan gerir yður frjálsa.

 Alveg eins og á bíó, hugsuðu þau og áttu á hverri stundu von á Steve
McQueen hlaupandi í keng hinum megin við girðinguna, sikksakkandi
innan um sírenur, kastljós, vélbyssugelt og hundgá. Hitler, var hann
ekki í sömu skúffu og Chaplin? Álíka raunverulegur.

 Haugar af hári, herbergi full af gleraugum, fjallháir klæðastaflar,
líkbrennsluofnar, fjöldagrafir, hermenn
með súrefnisgrímur að transportera hræum, hestarnir viðþolslausir af
fnyknum. Nakið fólk leitt til slátrunar. Samt hélt það áfram að
bregðast við eins og manneskjur: kvenfólkið leitaðist við að hylja
sköp sín og brjóst. Einkennisklæddir varðmenn skiptust kumpánlega á
sígarettum. Afskornir hausar af líkömum sem höfðu verið notaðir í
sápur.

 Heimsendir anno 1944. Árið sem Heimssöngvarinn Eggert Stefánsson
lofsöng:

 "Það er komið árið í sögu Íslands, hið eina sem kemur og aldrei fer,
árið sem komandi kynslóðir svo lengi sem nokkurt líf er á þessu landi
aldrei gleyma og alltaf minnast á meðan hjarta okkar Íslandi slær,
þetta ár sem verður blessað og heilagt og eilíft svo lengi sem landið
byggist, ár örlaganna sem kemur með Réttlætið og Frelsið til Íslands:
Árið Eina ..."

 
 Á puttanum tekur maður löndin inn í smáskömmtum, 20 km bútar í senn,
bílstjórinn oftast karlmaður, einn á ferð, aldrei sá sami náttúrlega.
Bílarnir stundum druslur sem drattast áfram með viðrekstrum eða
lágróma lúxusvagnar. Bílstjórarnir allt frá sveitapresti í fyrsta gír
upp í manninn með ljáinn sem er kominn með sólgleraugu og leðurhanska
og olnbogann út um gluggann: vegurinn útbreidd sæng og vindurinn
kembir hár hans aftur í aftursæti þar sem fórnarlömbin hnipra sig
saman. Þriðja flokks ástarsöngvari hamast í útvarpinu en innra með
farþegunum syngur Dómkirkjukórinn "Allt eins og blómstrið eina".

 Veröldin skiptist í reiti sem eru sjálfum sér nógir um tungumál,
trúarbrögð og fjárhagsáhyggjur. Samanlagt mynda þeir blaðsíðu í
landafræðinni. Hver og einn á heima í einum slíkum reit og fer ekki
út af honum nema kannski einu sinni á ári í sumarfríinu þegar fólk
hefur skipti á reitum því heimareitir eins eru útlönd fyrir öðrum.

 Landslag eftir landslag æddi fram hjá og strokaðist út jafnóðum, eitt
vék fyrir öðru. Heil borg skildi kannski eftir eina þvottasnúru og
konu með klemmu. Lífið nafnlaust og ópersónulegt. Aðrir staðir höfðu
beðið þolinmóðir alveg síðan í barnaskóla: Skakkiturninn stóð heima í
Písa, Michelangelo í Flórens og Frans talaði til túristanna í Assisi.

 Eftir skoðunarferð um Péturskirkjuna í Róm tók Bylgja að kúgast.
Dýrmætir peningar fóru í að öðlast afnotarétt af hótelherbergi þar sem
Bylgja og maginn náðu samkomulagi með sólarhringshvíld.

 Hvernig á ég að tengja tímann við mig, hugsaði Andri þar sem hann sat
inni á klósetti með kúlupenna og minniskompu á meðan Bylgja svaf.

 Var hugsanlegt að efnin gætu stytt manni leið, komið á þráðlausu
sambandi?

 Hvar var uppljómunin "þú ert þú"? Nú nærðist hún ekki lengur á
sjálfframleiddu innihaldi heldur ól á vanmetatilfinningu. Ótrúlegt
handikapp að vita ekki allt, þurfa að lesa sér til, alltaf ný og ný
bók sem Nútíminn var handan við. "Lestu þessa, ertu búinn að lesa
þessa? Þú skalt lesa þessa, þegar ég er búinn að lesa þessa hef ég
Nútímann á valdi mínu".

