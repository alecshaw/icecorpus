

 Ætlaði hann að fá þau inn í húsasund til að geta betur myrt þau? Með
vasaljósinu? Þetta var dapurlegur ungur maður í trosnuðum frakka og
jók á þreytusvipinn hvað Andri og Bylgja voru skilningssljó. Teymdi
þau eins og svefngengla í gegn um dreymandi borgina og réðst til
inngöngu í svefndrukkið hús. Ljóstýran hlykkjaðist upp mjóa stiga og
varpaðist milli skellóttra veggja þar sem rakinn hafði sprengt af sér
kalkið.

 Þau vöknuðu endurnærð í hvellbjörtu herbergi. Ungi maðurinn kom að
utan með nýbakað brauð en nóttin hafði lítið megnað að má burt
áhyggjusvipinn. Tíndi upp úr vösunum það sem við átti að éta:
neskaffi, mjólk, þrjú egg.

 Á meðan þau snæddu lagði hann þeim lífsreglur: yfirgefa meginlandið
og halda út í eyjarnar, hann vissi af eyju sem var ódýr. Um leið og
hann talaði skrifaði hann á hvern smámiðann á fætur öðrum og þegar þau
voru komin með alla vasa fulla af hyggindum sem í hag mega koma, héldu
þau út á veginn á ný.

 Olíubílstjóri hirti þau upp af þjóðveginum. Hann hafði vissulega séð
margar borgir og spilaði af segulbandi hina forboðnu tónlist
Þeodorakisar sem hershöfðingjarnir höfðu gert útlæga úr Ríkinu, hvítar
tennur glömpuðu í svörtu skeggi þegar hann tók undir í falsettu við
söngvarann. Á áningarstöðum var honum uppálagt að hringja í
skrifstofuna sem var alltaf að breyta fyrir honum áætluninni og flækja
fyrir honum heimferðina. Helvítis fíflin ætluðu að kyrrsetja hann
hér.

 Fjárhagslega var ekki rúm fyrir þau í gistihúsinu en allt í lagi að
breiða úr pokunum uppi á þaki. Tunglið bar sig vel og stjörnurnar
aftur komnar á kreik með skilaboð frá milljónum ára. Svo nálægt að
nærri virtist vera hægt að taka þangað rútu.

 Sérðu stjörnuna sem hreyfist?

 Stjörnuhrap upp í móti!

 Þau rýndu lengi og fylgdust með stjörnunni sem öðru hverju birtist og
klifraði svo greinilega upp á himininn uns rann upp fyrir þeim að
þetta var fjall og bíll að hlykkjast efst í fjallshlíðinni. Samkvæmt
því voru sumar "stjörnurnar" þorp.

 Morguninn eftir blasti fjallið við með skógi vaxnar hlíðar og hvítar
slettur sem gátu verið hús. Þau spurðust fyrir í afgreiðslunni og
rútubíllinn átti að leggja af stað klukkan hálf ellefu. Þau slógust í
för með kræklóttri konu og pinklafólki. Bílstjórinn ekki minna
einkennisklæddur en þótt hann ætlaði til tunglsins, enda ekki lítill
vandi að stjórna svona rútuflykki upp hlykkjóttan brattann. Með jöfnu
bili klippti þorp á þjóðveginn og smá reyttist úr farþegahópnum. Loks
var kræklótta konan ein eftir og þau tvö í aftursætinu. Kannski var
bara eitt hús á toppnum og þetta var Nornin í Hans og Grétu.

 Nei, fjallið lumaði á einu þorpi í tilbót og nú notaði rútan torgið
til að snúa við. Þorpsbúar flykktust að eins og þeir væru að
taka á móti ömmu sinni, bílstjórinn afhenti pakka, hvískur og pískur
þegar Andri og Bylgja birtust og brutu fyrirmæli
herforingjastjórnarinnar um sídd á hári, vöxt á skeggi og
lögskipuð brjóstahöld.

 Þegar þau voru örugglega komin út úr þorpinu tóku þau að svipast um
eftir tjaldstæði. Hver trjálundurinn bauð sig fram öðrum girnilegri
og þegar lind bættist í myndina var tjaldstæðið fundið með útsýni af
fjallinu yfir móðu og mistur sem var annað hvort haf eða himinn og
 hávaxnir hlynir mynduðu skjólkrans.

 Kalkhvítur fjallstindur stakk sér
upp efst.

 Þau slógu upp tjaldinu, skriðu ofan í svefnpokana og svifu út á
náttdjúpið.


 Þau lentu við fuglasöng um leið og byrjaði að skíma. Náttúran hjúpuð
í þoku en af fjallinu gátu þau fylgst með sólinni þokast upp á
himininn og um leið og búið var að kveikja upp í deginum byrjuðu
skorkvikindin nudd, ískur og tíst. Brátt voru hlynirnir eins og
synfóníuhljómsveit og ósýnileg skordýrin fluttu skógarsynfóníuna.
