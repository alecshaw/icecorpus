

 Bylgja teiknaði hænu og egg og rétti fimm fingur upp í loftið og
vertinn kinkaði samþykkjandi kolli.

 Soldátinn kom aftur með passana og freistaði enn að halda uppi
samræðum.

 Neró, sagði hann og líkti eftir rennandi vatni með þumalfingrinum.
Neró, sagði hann og sparkaði í jörðina og klemmdi saman tvo fingur til
merkis um að það væri gott. Neró, og bandaði niðurlægjandi niður af
fjallinu í átt til borgarinnar. Svo var ennþá betra neró uppi á
fjallstoppnum.

 Þau vissu allt um það, nýbúin að baða sig í því.

 Til hvers er ég að skrifa þetta niður, hugsaði Andri, er nauðsynlegt
að staðfesta allt á blaði. Er ég hræddur um að kaffihúsið með fólkinu
líði út í bláinn ef ég nóta það ekki niður? Af hverju er ekki nóg að
blístra bara eins og fugl?
Skrifa til að vera ?

 Vertinn birtist, búinn að troða fimm hænum ofan í kassa.

 Almáttugur! hrópaði Bylgja, krassaði yfir hænuna og undirstrikaði
eggið.
 

 Í Istanbúl voru öll kaffihús fleytifull af hippum úr Asíufélaginu.
Auglýsingar hengu uppi: "Hefur nokkur séð David Brown, 21 árs. Hann
lagði upp frá Delawaere fyrir þremur árum".

 Andri gerði úttekt á fjárhagnum á meðan Bylgja skrapp á klósettið,
stúderaði kort og reiknaði. Bylgja kom aftur, settist og andvarpaði.
Langþráður liturinn lét ekki á sér kræla.

 Hún skildi ekkert í því.

 Andri ekki heldur.

 Kannski tíðahringurinn hafi farið úr skorðum af þessu sífellda
ferðalagi?

 Samkvæmt línuritinu var eggið ekki ennþá lagt af stað.

 Andri tók upp mælinn og horfði á hann hugsandi.

 Hvað ertu að gera! æpti Bylgja þegar hann stakk honum ofan í sjóðandi
kaffið.

 Súlan hafði ekki hækkað um spönn.

 Hvernig getur það passað?

 Hann hefur orðið fyrir hnjaski og brotnað.

 Halló krakkar! á máli sem þau töldu sig hafa einkarétt á, kom þeim
til að hrökkva upp úr þönkum sínum þungum.

 Doddi!

 Hann var ekki einu sinni hissa að sjá þau. Af andliti hans ljómaði
bros sem þó var óbundið við þau. Hann var með fangið fullt af
Jesúritlingum.

 Hvað, ertu orðinn spámaður eða hvað?

 Ég komst svo langt frá föðurlandinu að ég varð spámaður.

 Bara eins og þegar við vorum sjö ára í guðsþjónustunni!

 Já, hló Doddi ástríðulaust, ég er kominn aftur í Guðs Þjónustu.

 Þau sátu góða stund þögul. Næstum að þeim fyndist þau þurfa að bíða
eftir kraftaverki, að forlögin meinuðu eitthvað með því að koma á
þessu stefnumóti.

 Doddi talaði annarshugar og umbeðinn um Góu: endalaus gul sandströnd,
dagarnir dotta í sæluvímu, sveppir á útsölu,
alltaf á fullu tungli veisla sem varir í tvo daga allir klæðast
glitklæðum éta sveppi og fljúga um.

 Er það ekki æði?

 Maður hefur nú lent í betri partíum, sagði Doddi og hló snöggt.

 Nú?

 Hvað er brúðkaup án brúðguma? Án Hans verður veislan bara svall og
heimska.

 Þau horfðu á hann og það var eitthvað í fasi hans sem aftraði þeim frá
að skella upp úr.

 Andri fitjaði upp á nokkrum umræðuefnum sem áður höfðu verið
gjaldgeng: heimspekiþörf marxismans, listvakning alþýðunnar,
Ríkiskenninguna - en það var árangurslaus upptalning á stikkorðum
fyrir manni sem hafði misst minnið. Jafnvel Nútíminn.

 Hann var þarna til staðar allan tímann, við bara sáum hann ekki eins
og manni hættir til að sjást yfir hluti sem eru hversdagslegir, t.a.m.
Esjuna. Guðsríki er innra með okkur og manna á
meðal, það er hér við borðið ef við viljum.

 Hvernig stendur þá á því að heimurinn er eins og helvíti? sagði
Bylgja kaldhæðnislega.

 Útvarpsbylgjurnar eru alltaf til staðar, hafa verið það frá örófi
alda. Samt eru innan við hundrað ár síðan maðurinn uppgötvaði þær.
Og jafnvel eftir að hann uppgötvaði þær þarf hann viðtæki til að nema
þær og hann þarf að stilla á rétta bylgjulengd til að heyra músikina.
