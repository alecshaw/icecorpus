Segðu mömmu að mér líði vel - saga um ástir -
Guðmundur Andri Thorsson
Reykjavík 2008

Við kysstumst. Svo losaði Kata sig mjúklega úr faðminum, brosti
til mín og lyfti hendinni í kveðjuskyni áður en hún settist upp í
bílinn. Ég man að við horfðumst í augu og ég sagði eitthvað um
að ég ætlaði að kaupa bjúgu í kvöldmatinn - eins og ég gerði
stundum - hrossabjúgu - og hún gretti sig glaðlega yfir þreyttu
gríni og sagðist ekki vita hvort hún kæmi í mat, hún myndi
hringja. Svo lokaði hún á eftir sér bílhurðinni og ég horfði á
eftir henni aka hægt út bílaplanið og út á götu þar sem hún
staðnæmdist við Stanz-merki áður en hún hélt áfram og hvarf.
Himinninn var alveg blár. Ég stóð lengi grafkyrr með minninguna
um varir hennar á vörum mínum og horfði út í loftið -
eitthvað á eftir henni, eitthvað út í buskann.
Við höfðum varið hádeginu eins og ævinlega á föstudögum:
í badmintoni, bara tvö að leika okkur í fullum sal af fólki. Við
vorum góð - það fannst mér - við lékum af snerpu, dönsuðum
fimlega um allan völl eins og hann væri svæði okkur helgað.
Mér fannst alltaf horft á okkur - eða Kötu því hún hreyfði sig
tígulega með spaðann og var glæsileg með hvíta kollinn sinn.
Það var jafnræði með okkur. Við skiptumst á að smassa og
lauma og vippa - stundum vann ég, stundum hún. Þetta var
eins og kynlíf.
Og svo þegar allt var búið stóð ég þarna á bílaplaninu með
bros hennar í augnkrókunum og goluna á kinnum mér og horfði
lengi á eftir henni hverfa, eitthvað út í buskann.
Himinninn var alveg blár en hádegið var búið. Ég þurfti að
hringja í menn, lesa skýrslu fyrir fundinn eftir helgi, gera
punkta upp úr henni, viðra Pjatta og náttúrlega kaupa í matinn
- eitthvað annað en bjúgu.
Ég þurfti að drífa mig.
 En ég stóð bara þarna með badmintontöskuna í annarri hendinni
og horfði á eftir henni - eitthvað út í buskann.

Hina höndina hafði ég í jakkavasanum og handfjatlaði litlu
plastkúluna frá síðasta gamlárskvöldi. Ég veit ekki hvort ég
handfjatla hana mér til ánægju en kúlan er búin að vera þarna í
vasanum í hálft ár. Ég man að mér var ekki skemmt þegar pabbi
kom kjagandi með heilan pakka af sprengidóti sem hann hafði
keypt af einhverjum björgunarsveitarmanni því að hann hafði
þekkt pabba hans. Ég lét það samt eftir honum að taka þátt í
þessu. Klukkan tólf á miðnætti var hann að paufast um úti í
garði að skjóta rakettum á meðan ég stóð álengdar og reyndi að
gera skil öllu smádótinu - barnið á heimilinu.
Tveir hvíthærðir menn. Barnið á heimilinu og pabbinn, tveir
á gamlárskvöldi, litla fjölskyldan. Kata var fyrir norðan hjá honum
Halla sínum, strákurinn minn hann Siggi var hjá sínum
nánustu og við pabbi bara tveir - hjá okkar nánustu - tveir hvíthærðir
menn.
 Og ég, barnið á heimilinu, kepptist við að kveikja á stjörnuljósum
og handblysum og öðru slíku sprengismælki. Fyrr um
kvöldið hafði ég eldað hamborgarhrygg með öllu tilheyrandi
handa okkur sem við snæddum með miklu kjamsi og eftir að
við fórum inn horfðum við saman á Singin’ in the Rain eins og
við gerðum stundum þegar mikið var haft við, eftirlætismyndina
hans pabba sem honum fannst alltaf vera um sig og mömmu
og gleðina sem ríkir í broslandinu.
Svo var hann að skjóta upp rakettum fram eftir árinu þar til
einhver nágranninn kom og kvartaði.
Plastkúlan er opin og inni í henni er mjúkt efni, eins og dúnn
viðkomu. Þetta er einhvers konar barnasprengja.

Ég var órólegur þegar ég kom á stofuna eftir badmintonið þó að
ég hefði í sjálfu sér enga ástæðu til þess nema auðvitað að ég
vissi að tillaga mín að skipulaginu á Sámsfirði hafði ekki hlotið
náð fyrir augun meirihlutans á morgunfundinum; ég hvomaði
í mig samlokunni sem ég hafði smurt um morguninn og
gleymdi að njóta hennar þótt mér hefði fundist hún dálítið
skemmtileg þegar ég var að setja hana saman. Það var ekki fyrr
en í síðasta munnbitanum sem ég rankaði við mér og reyndi að
finna bragðið en þá var ég orðinn of seinn. Ég var í hálfgerðu
uppnámi, kannski út af höfnunarkennd. Þegar kom að símtölum
dagsins talaði ég of hátt og hló fáránlega sem var á skjön við
hversdagsviðmót mitt því að ég er fremur fáskiptinn og viðkunnanlegur
 maður. Á meðan ég var að tala við Eirík tæknifræðing
var eins og ég væri fullur gleði yfir þessu samtali eða
fullur örvæntingar yfir því að honum líkaði kannski ekki við
mig. Eða bara fullur. Mér tókst að hnoða einhvern endi á samtalið
- Já já, við förum þá betur yfir þetta eftir helgi hno hno hno ...
og stóð upp úr stólnum til að fá mér svolítið vatn úr kælitankinum.
Það róaði mig örlítið og mér gekk betur að tala við Sigurpál
lagna, hló bara einu sinni og þá ekki meðvitað - enda vorum
við að tala um lagnir - og þegar komið var að Fannari í sóknarnefnd
kirkjunnar á Hálogalandi var ég hvorki glaðvær né
smeðjulegur. Ég ákvað að hringja í Kötu. Það hringdi nokkrum
sinnum og ég heyrði fyrir mér asnalegu hringinguna hennar
sem er eins og úr gömlu tékknesku myndunum um Gústa og
brosti með með sjálfum mér. Svo var eins og hún svaraði - en
það var samt ekki hún sem svaraði. Það var enginn sem svaraði.
Og samt var svarað.
Ég sagði: Halló? í spurnartóni en enginn svaraði.
Halló?
Ég hlaut að vera staddur í kápuvasanum hennar og kannski
hafði hún óvart ýtt á græna takkann. Við vorum að minnsta kosti
stödd í kirkju, ég fann það, ég heyrði hvelfinguna í mildri kvenröddinni
sem glumdi í fjarska: Almáttugi faðir, við þökkum þér ...
Svo komu skruðningar og allt varð hljótt.
Ég lagði frá mér tólið. Ég ákvað að hugsa ekki um þetta og
fara heldur að lesa skýrsluna hennar Unu Maríu Páls en áður en
ég vissi var ég kominn á Hálogaland.

Inni í mér ...

Titrandi fífa, gutl í læk, grasbalinn sléttur, brakandi ilmur
sólar í blóðbergi og lyngi, húsið góða og mamma.
Og trén sem við mamma og Skáldís amma gróðursettum
þegar ég var lítill og eru systkini mín sem uxu með mér og dóu
sum eins og sumt í mér, og lifðu sum. Ég fann regnúðann. Ég
fann grænleitan sólpallinn sleipan af langvinnum rigningum.
Ég fann ilminn af grænni sveit.
Og ég fann faðminn hennar Kötu og mýkt hennar og bragðið
af vörum hennar svalt af bláu Extra-tyggjói; við kysstumst, og
síðan sá ég hana lyfta lófanum í kveðjuskyni áður en hún sneri
sér við til að stíga inn í bílinn, eins og hún gerði stundum,
vinstra munnvikið sveigt um leið og hægri augabrúnin lyftist
- eins og hún gerði stundum.

Ég var með störu. Ég reyndi að einbeita mér að skýrslunni eftir
Unu Maríu Páls. Það gekk ekki vel en ég hélt áfram að lesa í
trausti þess að einhvers staðar í mér leyndist hliðarsjálf sem
væri þess megnugt að nema pælingar um skuggamyndun og
mat á niðurstöðum úr vindlíkani á meðan ég reikaði um lyngbrekkur
á Hálogalandi. Dagurinn leið. Holtasóleyjar titruðu í
golu og tittlingar tístu á steini, inni í mér. Ég róaðist smám saman
 og var farinn að hlakka til að koma heim og viðra Pjatta þegar
gemsinn minn hringdi skyndilega. Ég hélt að þetta væri Kata
og leit glaður á símann en ókunnugt númer blikkaði. Það kom
ónotalega við mig: mér fannst ég ætti að fá að vita hver ætti erindi
 við mig. Þegar ég var yngri þekkti ég á hringingu heimilissímans
hver var hinum megin. Pabba hringing var ótrygg eins
og vorhiminn en hringing Binna Frank flögraði um heimilið eins
og lítil og ófríð en mjög áhugasöm fluga; hringing Óma vinar
var einlæg, hringing Palla bleks hálfpartinn rám ... Gemsahringingarnar
vísa bara á sjálfar sig. Hvaða hringing ert þú?
Can-can-maður eða meira út í Charleston?
Ég rausa.
Ég vildi að ég kynni að skrifa eins og Skáldís amma. Ég þarf
að segja frá atburðum þessara daga skipulega og í réttri röð svo
að ég geti áttað mig á því sem gerðist og kannski dregið einhverjar
ályktanir af því - um eitthvað. En ég rausa bara.
Ég horfði á hringinguna. Númerið blikkaði á skjánum eins og
einmana vekjaraklukka um nótt á níundu hæð í gamalli blokk í
austurbæ Reykjavíkur. Mér fannst eins og þetta boðaði ekki
gott. Ég ýtti á græna takkann, bar símann upp að eyranu og
sagði nafnið mitt í hálfgerðum spurnartón eins og ég vildi vita
hvort viðkomandi teldi sig virkilega eiga erindi við mann með
þetta nafn. Eins og ég geri stundum. Strákur bunaði út úr sér:
Erdrustdrustarna?
- Ha?
- Ævidldlusdnúr.
- Ha?

 Dagurinn leið. Líka inni í mér.

 Ég skrifaði punkta upp úr skýrslunni hennar Unu Maríu Páls
sem virtust benda til að lausnir sem ég taldi mig hafa fundið
leystu ekkert og setti niðurstöðurnar í PowerPoint fyrir kynninguna
á mánudag. Ég tók til á skrifborðinu mínu, náði í tusku
og þurrkaði af öllu. Ég vökvaði blómin og raðaði skjölunum í
tölvunni í möppur og stafrófsröð - henti út ógrynni af gömlum
skjölum.
Ég gantaðist við Óma. Við störfum í básum í vinnunni, hvert
með sitt rými sem við getum skipað niður eftir ólíkum lausnum
og með ólíkar þarfir í huga. Þótt við sinnum hvert sínu verkefni
og sum séu örlítið hærra sett en önnur í sambandi við ábyrgð og
laun - og jafnvel virðingu - þá eru engar einkaskrifstofur og
allir geta í rauninni lagt sitt í púkkið hjá öðrum. Þarna er visst
flæði. Og við myndum ólíka hópa um ólík verkefni og reynum
að skiptast á hugmyndum og kaffiinnkaupum og matarumsjón.
Oft förum við öll saman í hádeginu og borðum núðlusúpu á kínverskum
stað hérna rétt hjá. Þá finnst mér eins og ég búi í borg.
En við vinnum grunnhugmyndir hvert í sínu horni og það
ríkir viss samkeppni milli okkar um það hvaða hugmyndir
verða ofan á. Og þennan morgun hafði mín hugmynd að tillögu
okkar að skipulaginu í Sámsfirði lotið í lægra haldi fyrir tillögu
frá Unu Maríu Páls sem er í básnum hinum megin við Óma.
Mér finnst gott að hafa hann Óma í næsta bás. Við höfum
þekkst síðan í ellefu ára bekk. Þá kom hann í bæinn úr sveit
fyrir austan og maður sér það einhvern veginn á hreyfingum
hans og fasi. Það er eitthvað tært við hann. Hann er hreinlyndur
og jákvæður; viðkvæði hans við nánast öllu er: Heyrðu, gott
mál!
Sem var einmitt það eina sem mér datt í hug að segja þegar
hann sagði mér frá því að hann hefði verið tekinn inn sem meðeigandi.
Því að við erum hús. Og ég vissi að hann myndi ganga
út á kvöldin og fara hringinn í kringum húsið og ganga úr
skugga um hvort gluggarnir væru nógu þéttir, fara upp á þakið
og gera við ef það færi að leka, bera á hurðirnar á vorin - láta sér
annt um það, annast það.
 Gott mál. Og þó að við séum í rauninni meira og minna hættir
að teikna saman tölum við oft um hugðarefni okkar - b-in
fjögur: bækur, boltann, börnin og bólfarirnar. Ég segi honum
frá Sigga syni mínum og hann segir mér frá Viðari Þór syni sínum
sem býr hjá honum og er poppari og umlar lögin sín á ensku
sem hljómar eins og hann sé frá Nebraska. Svo talar hann um
bólfarirnar sem ganga mjög illa hjá honum en honum er eiginlega
alveg sama; hann segir að sér finnist þær jafn spennandi og
torsóttar og pólfarir. Hann hefur unun af að áforma þær og
velta fyrir sér undirbúningi og útbúnaði. Hann fer á barina með
tvær sortir af sígarettum þótt hann reyki ekki sjálfur og stendur
svo úti með reykingafólki og býður konum að velja. Hann á líka
fullan vínskáp heima hjá sér af áfengi sem hann telur vera til
þess fallið að forfæra konur og spáir mikið í hvað henti þar best
- prófar það gjarnan á síðkvöldum heima hjá sér hvaða vín gerir
hann graðastan ef marka má frásagnir hans, og hefur komist
að þeirri niðurstöðu að sennilega sé það Metaxa. Ég veit ekki
einu sinni hvað það er enda drekk ég ekki en honum verður
ekki mikið ágengt. Þótt hann sé með ferköntuð og rauð og sérhönnuð
gleraugu af því tagi sem bara arkitekt getur gengið með
þá breytir það því ekki að hann lítur að öðru leyti út svolítið
eins og partur af Guerníku. Upp á síðkastið hefur hann farið að
ráðfæra sig æ meira við mig um það hvernig hann eigi að nálgast
Unu Maríu Páls. Ég bauðst til að yrkja ljóð til hennar. Hann
sagðist ætla að sjá til. Þarna sitja þeir á kvöldin feðgarnir hvor í
sínu herberginu og sinna hugðarefnum sínum - drengurinn
raulandi lasinni röddu inn í tölvuna sína á meðan pabbinn situr
við eldhúsborðið og lepur Metaxa eða Campari til að koma sér í
rétta stuðið á meðan hann ráðgerir næstu atlögu að Unu Maríu
Páls.
Við höfðum haldið hópinn þrír gegnum árin, Ómi og ég og
Palli blek sem er rithöfundur eða var það eða ætlar að verða það
aftur einhvern tímann þegar næði og hugarró gefst. Honum
hefur ekki vegnað vel í einkalífinu enda er hann jafn áreiðanlegur
og íslenskur iðnaðarmaður. Þegar hann var að byrja að
skrifa og það kom frá honum skáldsaga á hverju ári fyrir utan
ljóðin og smásögurnar og blaðagreinarnar þá var snerpa í setningunum
hans og manni fannst eldar loga í hverju orði en með
árunum urðu bækurnar hans raunalegri, margorðari, tíðindaminni
og leiðinlegri - og betri. Hann er núna hjá Umferðarráði.
Hann starfar við að vera andvígur umferðarslysum. Ég veit ekki
til þess að hann hafi samið neitt í sjö ár, nema þegar hann flutti
í Kópavoginn fyrir ári síðan. Þá neyddist hann til að búa til nýtt
símanúmer. Mér fannst það reyndar nokkuð gott hjá honum -
þegar hann var búinn að útskýra það fyrir mér.
 Og nú ætluðum við, þessir þrír sem kölluðum okkur stundum
Rin, Tin og Gin í Tónik - ég var Rin - nú ætluðum við saman
í okkar árlegu veiðiferð á morgun, upp á Hálogaland og veiða
þar í vatninu og gista í gamla húsinu.
Gott mál.

 Ég stóð með vatnsglas í hendinni og gantaðist við Óma. Hann
gantaðist við mig á móti. Við göntuðumst um það að hann ætlaði
að fara á fjörurnar við einhverja stelpu sem afgreiðir í sjoppu
á leiðinni í Hálogaland og hann hafði tekið eftir síðast og talað
um síðan. Svo hætti hann þegar hann sá Unu Maríu Páls koma
siglandi, ræskti sig, lyfti þumalputta og sagði kindarlegur:
Heyrðu, gott mál!
Ég smokraði mér inn í básinn minn og hringdi í Kötu til að
heyra í henni og spyrja hvort hún yrði ekki örugglega hjá mér í
kvöldmatnum eða hvort ég ætti kannski að koma til hennar.
Það var slökkt á símanum hennar. Ég horfði á tölvuskjáinn, á
myndina af okkur pabba sem Siggi tók einu sinni þegar hann
var í heimsókn hjá okkur og þar sem við horfum brosandi í vélina
og höldum um axlir hvor annars. Ég sagði við sjálfan mig að
ég skyldi hætta þessu hangsi og drífa mig að verki en áður en
ég vissi af var ég búinn að smella á Netið og kominn á síðu Unu
Maríu Páls að gá hvort hún hefði skrifað eitthvað um Óma eftir
að hann bauð henni út að borða um daginn en rankaði við mér
á síðu einhvers Rúnars sem var bloggvinur bloggvinkonu hennar
og var að skrifa um hvað sér hefði fundist Sínalkó gott þegar
hann var lítill.
Ég stóð aftur upp og fékk mér aftur vatn, nuddaði augun. Ég
sá að Ómi var að horfa á mig og ég setti upp gantsvipinn. Hann
glotti á móti en ég sá að hann var að hugsa: Af hverju er hann
alltaf að standa upp?
Ég settist.
Ég fór að skoða hugmyndina mína að götumyndinni við
höfnina á Sámsfirði þar sem til stendur stórfelld uppbygging í
tengslum við ferðaþjónustu og verksmiðju þar sem til stendur
að búa til áldósir utan um íslenskt vatn. Ég veit að Ómi var
hrifnari af tillögunni hennar Unu Maríu Páls - nema hvað - þar
sem gert er ráð fyrir því að allt verði rifið og reist ný og lágreist
hús í smekklegum stíl, hvít og kúlulaga, undir sterkum áhrifum
frá þorpum á Spáni. Þetta lítur mjög vel út hjá henni. Í rauninni
er ekkert að þessu annað en að þetta er ekki satt.

 Því að hús er ekki bara hús. Hús er ekki bara form og litur, ekki
bara veggir og gluggar, ekki einu sinni þótt innréttingar bætist
við - og ekki einu sinni þó að sushi-réttirnir séu í sétteringum
við sólbekkina. Hús er miklu frekar vettvangur. Hús er dagarnir
sem liðu, allar næturnar, jólin og fermingarveislurnar,
allir búkarnir sem þar hafa búið, allt fótatakið. Þótt veggirnir
beri smiðum sínum og hugsuðum þögult vitni þá verða þeir
ekki hús fyrr en það er mannaþefur í hellinum, kynslóð eftir
kynslóð hefur eldað þar og sofið, hlustað á útvarpið, vaskað upp
og rekið við, rifist og sæst, elskast og tengst. Þegar maður rífur
hús vanvirðir maður um leið allt sem þar hefur farið fram:
einskisvert hafi verið þegar Sigga litla missti fyrstu tönnina ...
þegar tindáti hvarf á bak við skáp ... þegar Bára og Nonni áttu
sinn fyrsta ástarfund áður en hrísgrjónagrauturinn var snæddur
eins og á hverjum laugardegi í eindrægni ... þegar Jófríður
myrti manninn sinn Ólaf með arseniki í skyri.
 Eða hvað það nú er sem venjulega fólkið tekur sér fyrir hendur
í lífi sínu.
Hús er ekki bara hús. Hús er ekki bara birtingarmynd á því
sem við höfum teiknað og ekki bara vettvangur þeirra atburða
sem þar gerðust og hús er ekki bara fólkið sem þar hefur tekið
sér bólfestu og ekki bara þeir munir sem það hefur sankað að
sér: Hús verður til í hlutföllunum milli þessa alls. Stundum eru
þau rétt, og þá skiptir ekki máli þó að bíslag sé skakkt miðað
við norðurvegg eða eitthvað standist ekki byggingartæknifræðilegar
eða formrænar kröfur. Sums staðar hafa þessi hlutföll fólks
og atvika og byggingarlags aldrei náð jafnvægi og þá getur jafnvel
verið nauðsynlegt að rífa húsið því það eru vondir straumar
í því - jafnvel reimt.
 Annars geri ég yfirleitt bara það sem mér er sagt. En ég tengist
ekki verkefninu nema ég fái það á tilfinninguna að útkoman
verði hús.
 Götumyndin á Sámsfirði er ekki heilleg út frá þeim mælikvörðum
 sem ég vandist að nota í skóla - hún er glundroðakennd
 - en þannig er allt hér, veðrið, náttúran, sagan, efnahagsástandið.
Íslensk tilvera nær frá torfkofum til steypuklumpa og
mönnunum miðar ekki bara áfram eða afturábak heldur út á hlið
og á skakk og skjön líka. Mig dreymir um jafnvægi og mannlíf
sem er óspillt. Mitt starf er að hjálpa til við að varðveita það.
Mig langaði að halda götumyndinni að mestu en ég vildi
hreinsa hana og lyfta undir lífræna eiginleika hennar með því
að rífa skemmu sem á áttunda áratugnum hlammaði sér niður
fyrir framan litla þyrpingu af fallegum bárujárnshúsum til að
hýsa þörungaverksmiðju sem aldrei varð annað en geymsla
undir ljótt drasl. Og svo stakk ég upp á því að fylla upp í götin
með húsum í anda íslenskrar hefðar í arkitektúr - það er að
segja að hafa heildarsvipinn sundurgerðarlegan og svolítið
skrautlegan. Glundroðinn er kraftbirting orku og athafnagleði.
 Ég sneri mér að kirkjunni og vann samfleytt í þrjá klukkutíma,
leit svo upp, hugsaði um Kötu og brosti. Svo ákvað ég að
fara heim. Ég fór í rauða vindjakkann minn og setti á hausinn
gríska veiðihattinn í tilefni helgarinnar. Ég man hvað mér
fannst himinninn blár þegar ég hjólaði heim; golan mild og
garðarnir grænir og rauðir.

Ég ætla að skrifa um Kötu

Ég þarf að segja frá atburðum með skipulegum og skýrum
hætti, allt frá því að ég hóf að undirbúa veiðiferðina upp á Hálogaland
með þeim Óma og Palla blek og til þess sem fylgdi.
En fyrst ætla ég að skrifa um Kötu.
Ég held að hún finni það daglega djúpt inni í sér að tilveran
er alvarleg. Sé eitthvert orð vel til þess fallið að lýsa henni þá er
það einmitt orðið. Hún er alvarleg - hún er alvörugefin. Það er
orðið sem hún notar sjálf um sig og það er orðið sem hæfir
henni. Fólkið í kringum hana gæti hugsanlega viljað hafa orð á
því að hún sé með hvítan drengjakoll og sé hæglát eða einræn,
bláeyg, grannvaxin, feimin, tónelsk ... En hún sagði mér einu
sinni að þegar hún horfi til dæmis á börn eða gamalt fólk þá
finni hún alvöru lífsins umlykja sig. Og líka þegar hún hugsar
um einhverja bíómynd eða bók sem fjallar um hlutskipti
fólks. Hún laðast að alvörunni. Á kvöldin vill hún hlusta á Joni
Mitchell og Sandy Denny og sötra hvítvín, lesa, prjóna, horfa á
mig, horfa á sjóinn sem sést svo vel út um gluggann hennar,
horfa og hugsa. Hún vill sitja við gluggann og hafa golftreyju á
herðunum á sér. Hún hefur engan áhuga á því að horfa á Sex
and the city og borða kúlusúkk eða hanga í símanum, hún er
ekki gefin fyrir að masa. Hún sagði einu sinni við mig að sér
fyndist alvaran vera létt og tær í eðli sínu, því hún hefði sterkast
fundið til alvöru lífsins á þeim stundum þegar hún hefði fundið
til mestrar sælu. Hún átti náttúrlega við það þegar hún eignaðist
Halla. Og stundir sínar með Halla. Hún lýsti því fyrir mér
með lágri rödd sem varð enn þýðari en venjulega þegar Halli
svaf á maganum á henni á meðan hún dormaði í þreytusælunni
sem tók við af kvölunum við að koma honum í þennan kalda
heim þar sem allt var fjandsamlegt og ankannalegt nema hún
og maginn hennar mjúki þar sem hann kannaðist loksins aftur
við sig. Hún var hans heima. Ég sé þetta: Þau eru komin aftur
heim af fæðingarheimilinu og hún liggur með hann uppi í rúmi
og hjalar við hann og strýkur mjúkan og stinnan magann og
hann skríkir. Svo líða mánuðir og samt ekki, skyndilega er allt
svo hljótt í rökkrinu og hún tekur hann og hagræðir honum í
örmum sér og gefur honum brjóst og hann horfir á meðan í
augu hennar þessum augum sem eru augun hennar og augun
hans ... Og svo líða mánuðir og svo líður ár, vikur líða og mánuðir
og samt ekki. Ég finn feginleikann þegar hann hættir að
gráta og hún er búin að hugga hann. Ó þá fögru steina. Ég finn
hvernig hún var hans heima.
Hún sagði við mig: Þegar Halli var lítill og við vorum tvö þá
var allt einhvern veginn létt og bjart en samt alvarlegt. Svo
þagnaði hún og beit í vörina og strauk fingrum gegnum snöggklippt
hárið sem orðið var hvítt og strítt: Eiginlega ætti ég að
nota orðið heilagt, sagði hún. Kannski er það heilaga einmitt
alltaf svo einfalt.

 Svona töluðum við oft saman. Hún sagði mér frá því að þau
hefðu bara verið tvö í heiminum og það hefði oft verið kalt úti
og dimmt, veðrin hefðu dunið á gluggum og sjálfur ofsinn
heimtað að fá að koma inn svo að rúðurnar léku á reiðiskjálfi en
það hefði samt verið allt í lagi því að þau hefðu verið tvö inni og
allt hitt bara verið úti. Hún sagði honum sögur um dreng sem
hét Hrólfur og kunni að breyta sér í alls konar kvikindi og hann
sagði henni á móti sögur um dreng sem hét Snjólfur og átti
heima í gulu húsi við veginn inn í skóginn. Svo liðu mánuðir og
þannig liðu dagar og samt ekki og þau sögðu hvort öðru sögur
um Snjólf og Hrólf. Það var allt í lagi þó að veðrið geysaði og
hríðarnar dyndu á glugga og ofsinn sjálfur heimtaði að koma inn
á meðan mánuðirnir liðu og dagarnir. Stundum skreið Halli um
gólfið og nagaði og reif og það var allt í lagi. Þetta var paradís.
Þau töluðu saman og allt var alltaf í lagi. Þegar hann vantaði
eitthvað stökk hún til og allt var alltaf í lagi.
Alvaran umlukti þau. Einu sinni var strákur sem hét Bjólfur
og hann fór út í garð, segir hún.
Hann: Fór hann út í garð?
Hún: Já, og hann fór lengst út í garð.
Hann: Og hvað svo?
Hún: Hann hitti ... (hugsar sig um) hann galdraði (hugsar
enn) ... hann galdraði sig ... í blóm. Það var fullt af litlum blómum
úti í garði sem voru alls konar á litinn og eitt þeirra var
fjólublátt og hann sagði hæ blóm.
Hann: Og svo kom ljót kelling ...
Hún: Var það?
Hann: Já, og hún hét Skrækja.
Hún: Var það? Hét hún Skrækja Skyr?
Hann: Ha ha ha ...

 Í paradís voru soðnar gulrætur og rófur stappaðar ofan í skál
með mynd af Bangsímon og þegar ekki var verið að sofa eða
ropa eða kúka voru sagðar sögur um Skrækju Skyr og litla
stelpu sem var einu sinni og hét Helena og lítinn strák sem hét
Kólfur og átti heima í húsinu við veginn út í skóginn. Sælan er
eitt langdregið augnablik eins og þjáningin. Alvaran er létt eins
og gleðin. Og umlykur heiminn sem er óendanlegur og afmarkaður
eins og stundin.

 Ólöf vinkona Kötu fór í hjúkrun en Eydís á númer fjögur kynntist
manni að austan og fór að búa á Seyðisfirði. Sunna á númer
sex hló hátt. Inga var oft í grænum stígvélum. Svona voru þær
allar einhvern veginn: Vilborg sem sat við hliðina á henni í
barnaskóla fór í læknisfræði og endaði í Svíþjóð að læra eitthvað
um hné; ein hét Diljá og gekk í Moon-söfnuðinn, önnur var
Anna Hrund og var alltaf að lita á sér hárið og fann blúsgítarleikara
sem sjálfur fann Jesú.
Og svo framvegis. Allar stelpurnar sem höfðu orðið á vegi
hennar voru einhvern veginn, áttu sér eitthvað sem hægt var að
auðkenna með einni setningu og afgreiða: já hún. Stundum
hugsa ég svona um Kötu, hvað hennar já-hún sé í mínu lífi. Hún
prjónaði einu sinni handa mér peysu sem mér fannst gott að
vera í af því að litirnir voru mjúkir og áferðin á henni djúp. Hún
spilaði stundum á gítar fremur hægt og hikandi og var lengi að
finna gripin. Þegar ég var inni í henni og hreyfði mig hægt þá
horfði hún inn í augun á mér og fór þannig inn í mig og ég fann
að ég var staddur inni í örlögum annarrar manneskju. Hún vildi
borða fiskisúpu á föstudögum. Hún vildi tala við Guð á kvöldin
fyrir svefninn. Hún lá með höfuðið á handleggnum við hliðina
á mér og horfði á mig á meðan hún hélt að ég svæfi. Hún hummaði
með sjálfri sér á meðan hún eldaði eða saumaði. Þegar hún
smassaði í badmintoni rak hún tungubroddinn út um annað
munnvikið. Þegar við hittumst loksins var klukkan orðin margt.

 Það var í matarboði heima hjá Óma fyrir nokkrum árum. Þegar
hann kynnti hana fyrir mér sagði hann að þetta væri guðsystir
sín.
Ég sagði að það væri ekki til neitt sem héti guðsystkin en
hann staðhæfði að svo væri víst og þau hefðu verið skírð saman
enda væru mömmur þeirra systradætur. Ég horfði á hana og
spurði hvers vegna við hefðum aldrei hist en hún brosti bara og
Ómi sagði að hann reyndi yfirleitt að halda hlutunum aðskildum
í tilverunni hjá sér en nú hefði hann ákveðið að láta alls
konar fólk hittast.
Hann hafði líka boðið Palla blek sem varð mjög fljótt mjög
fullur og fór að mæla fólk út með dreissugum svip og spyrja
hvort það vissi hver hann væri og hvað hann hefði gert - ég vorkenndi
konunni hans þáverandi sem var frekar ung og vissi
kannski ekki alveg nógu vel hver hann var og hvað hann hafði
gert. Svo var þarna líka einhver Jóhanna og einhver Sæfinnur
eða Sigfús. Og einhver Hrönn eða Dröfn sem Ómi vildi sennilega
kynnast og ganga í augun á með því að sýna henni hvað
hann þekkti framúrskarandi fólk sem fyndist hann einmitt svo
skemmtilegur. Þetta var áður en Una María Páls kom inn í líf
hans. Hann var hins vegar kominn með bláa umgjörð á litlu
ferköntuðu gleraugun sín. Við fengum silung sem Ómi hafði
veitt eins og hann lýsti í langri grínsögu og hann veitti einhver
vín hvert á eftir öðru í mjög menningarlegum smáskömmtum
og hafði langan formála um hvert og eitt, þrúgur og hérað og
árgerð og karakter («ristaðar döðlur», «smjörsýra»). Ég var hálf
utanveltu þarna en saup alltaf á vatninu hinum til samlætis
meðan ég beið eftir því að hann töfraði fram hápunkt kvöldsins:
Metaxa ...
Ég hélt að enginn hefði séð mig ranghvolfa í mér augunum
ósýnilega þegar sjötta sortin kom («mild hafgola», «döðlur») en
um leið og ég gerði það mætti ég augum Kötu sem brosti til mín
eins og hún læsi mig með athygli - allt það ósýnilega og það
augljósa líka. Hún var með spékopp eins og ég. Hún var með
grágrænblá augu eins og ég. Hún var með hvítt og snöggklippt
hár eins og ég. Hún var lágvaxin og nett eins og ég. Hún var í
svörtum kjól en með rauða eyrnalokka og í rauðum skóm. Og
ég: ég var í rauðri treyju yfir svörtum bol og í svörtum buxum.
 Við vorum eins og félag. Og það sem eftir var kvöldsins töluðum
við bara hvort við annað jafnvel þótt við ávörpuðum allar
Jóhönnurnar og Hrannirnar og Sigmundana sem þarna voru.
Ég ók henni heim og þegar hún sagði mér hvar hún byggi
og ég komst að raun um að við værum nágrannar kom á mig
kindarlegur svipur sem hvarf ekki þegar hún sagði að við hefðum
reyndar hist - ég hefði bara ekki tekið eftir sér; ekki einu
sinni úti í búð þegar hún hefði misst innkaupanetið sitt og ég
hefði flýtt mér að taka það upp og rétta henni.
 - Gerði ég það? sagði ég ánalega og fór að bauka við miðstöðvarstillinguna:
Ég hef verið svona annars hugar. Sagði ég
eitthvað?
- Þú sagðir: Gjörðu svo vel.
- Njóttu vel.
Bíllinn rann með hægð gegnum Reykjavík sem vakti björt og
gróskumikil þessa nótt. Ég var furðu rór miðað við það hversu
órótt mér var. Og þó að ég hefði ekki þekkt hana aftur fannst
mér eins og ég hefði alltaf þekkt hana.
- Viltu koma inn? sagði hún.
- Já gjarnan, sagði ég: Já takk, ég vil gjarnan koma inn.
Íbúðin hennar var frekar lítil, undir súð og þar var allt í röð
og reglu og ég hefði sennilega sagt að rýmið væri notað á mjög
skilvirkan og skemmtilegan hátt ef einhver hefði beðið mig að
tjá mig um hana. Ég man að ég hugsaði einmitt þetta. Ég tók
líka eftir því að skópör voru hér og þar í íbúðinni eins og til að
brjóta upp heildarsvipinn og gera hann meira aðlaðandi, hugsaði
ég aftur áður en ég áttaði mig og sagði við sjálfan mig að
hún hefði bara farið úr þeim og gleymt þeim jafnóðum. Þarna
voru margar bækur sem hún hafði raðað eftir einhverju sérstöku
kerfi sem ég áttaði mig ekki alveg á því þetta virtist hvorki
vera eftir höfundum, hæð né löndum. Ég hef enn ekki áttað mig
á því. Það var líka alls konar dót í hillunum sem leit út eins og
það hefði fylgt henni frá því að hún var stelpa - dúkkur og smádót.
Á litlu borði var mynd af henni með litlum strák og önnur
af stráknum dálítið eldri með henni og rosknum hjónum, uppstillt
 eins og tekin hjá ljósmyndara. Stór gluggi vissi út að sjónum
 og ég settist í sófa sem sneri að glugganum og horfði á sjóinn:
- Blár maður, sagði ég: Sjórinn.
Þetta var speki, eins og Skáldís amma hefði sagt: að sjórinn
væri blár. Hún svaraði mér ekki en lét nægja að umla eitthvert
samþykki, fór svo fram í eldhús og kom til baka með tvo tebolla.
Svo settist hún hjá mér í sófann og við fórum að kynnast. Það
var auðvelt. Fyrst sagði ég eitthvað og fylgdist með því hvernig
hún hlustaði á það sem ég sagði og sá hvernig hún hugsaði um
það. Svo sagði hún eitthvað í framhaldinu annaðhvort um sig og
sitt líf eða um mig og mitt líf og hvernig þetta varpaði ljósi hvort
á annað. Við vörpuðum ljósi hvort á annað. Hún sagði mér frá
því að hún ætti einn son sem byggi á Akureyri og ég sagði
henni að ég ætti einn son sem hefði aldrei búið hjá mér en byggi
núna hér og þar um heiminn. Ég sagði henni líka að pabbi minn
byggi hjá mér og hún spurði: Nú, býrð þú ekki hjá honum? og
ég sagði: Við höfum alltaf hugsað hvor um annan. Ég sagði
henni að ég væri arkitekt og við töluðum dálítið um það og hún
sagði mér síðan að hún væri kennari og við töluðum svolítið um
það - skólann hennar og hvernig það er að standa fyrir framan
fullan bekk af krökkum sem hvert og eitt á sér mismunandi líf
en mætast þarna á þessum stað og hún heldur á öllum þessum
þráðum í höndum sér, og finnur orkuna frá allri þessari æsku
skella á sér af fullum krafti. Hvernig það er að sjá nemendur
sína nokkrum árum síðar. Hvernig það er að sjá hugmynd
kvikna í litlum kolli þegar manni hefur tekist að útskýra eitthvað;
hvernig það er þegar ljós vaknar í augunum og svo kemur
hátt og skært jaaaá!
Hún lék það fyrir mig: Jaaaá! Við hlógum, og svo sagði ég:
Jaaaá! og við hlógum.
 Ég átti fyrstu snertinguna en ég veit ekki hvort ég átti frumkvæðið
að henni. Við höfðum þagnað og hún leit niður sem
snöggvast og ég fann að það var merkið sem mér var ætlað og
sá hluti af mér sem kunni að bregðast við gerði það áður en
hinn hlutinn af mér náði að hafa frumkvæði að hiki. Ég snerti
hárið hennar. Ég sagði ekkert en hún sneri strax höfðinu að mér
nánast með áfergju og hallaðist að mér opnum munni og opnum
augum. Við kysstumst. Hún tók um höfuðið á mér og neri
það á meðan við kysstumst. Hún snerti laust eyrun og hnakkagrófina
og ég strauk höndunum niður eftir hryggnum og aftur
upp og snerti svo brjóst hennar og við kysstumst. Hún tók andköf
og svo nerum við allt í einu saman hvítu kollunum okkar
eins og til að deila innstu hugsunum okkar. Við tengdumst.
Kjarninn í mér tengdist kjarnanum í henni.
- Komdu, sagði hún og dró mig af stað inn í svefnherbergi.
Hún gekk hægt og tígulega og tíndi af sér einkennilega margsamansettan
kjólinn og ég elti hana, hélt í höndina á henni en
fláði af mér treyju og bol með hinni. Lófi hennar var mjúkur.
Hún lét fallast nakin á rúmið og reis upp við dogg á meðan hún
horfði á mig fara úr buxunum og nærbuxunum uns ég stóð andspænis
henni í alveldi umkomuleysis míns. Ég var nakinn en
snerting hennar var svöl og létt. Hún snerti mig og það var mjúkt
og annarlegt eins og ég væri í þann mund að ganga inn í aðra
heimsálfu, hlýja og blíðlega. Ég færði mig nær henni en hikaði
svo og færði mig aftur fjær eins og fælið karldýr og í smástund
leið þeim hluta af mér sem hikar og hræðist eins og milli okkar
væri fjallgarður og stórfljót sem enginn kæmist yfir nema fuglinn
fljúgandi. Ég ræskti mig og brosti hálf vandræðalega og
sagði: Það er svolítið langt síðan ég hef gert þetta ...
- Líka ég, sagði hún: Manst þú hvað maður gerir næst?
Hún tók í báðar hendur mínar og kippti mér svo til sín furðu
létt og snöggt. Ég lagðist nakinn milli fóta henni og í sömu andrá
kom fuglinn fljúgandi og dreifði sæði mínu í hið hvíta lín.
 Ég studdist enn fram á handlegginn og horfði á hana. Í alveldi
míns umkomuleysis. Svo sprungum við bæði, og ég sagði:
Jaaaá!
Ég velti mér yfir á aðra hliðina í rúminu og fann að þessi hlið
var mín hlið.
- Guðsystkin? umlaði ég eftir smástund: Getur það verið?
Gætum við tvö þá ekki orðið guðhjón ...
- Þá þarft þú nú að standa þig betur en þetta, sagði hún og
klóraði í bringuna á mér.

 Um nóttina lá hún með höfuðið á handleggnum á mér og horfði
á mig á meðan hún hélt að ég svæfi. Mér fannst það gott. Eftir
dálitla stund opnaði ég augun og sagði: Ég held að ég fari heim
núna.
- Til pabba þíns.
- Já.
- Gerðu það.
Ég klæddi mig á meðan hún skipti um rúmfötin sem ég var
búinn að frjóvga. Hún fór svo með þau fram í heilu lagi og tróð
í þvottavélina - það stóð greinilega ekki til að geyma þau ...
Ég ákvað að skilja bílinn eftir og gekk heim. Ég man hvað
himinninn var blár, trén í görðunum há og stolt, starrarnir
hnarreistir sem stóðu heiðursvörð á grindverkunum, bílarnir á
lóðunum latir og góðviljaðir.

Þurradramb og þræsingsdrulla

Þannig var það. Þannig kynntumst við Kata.
Og urðum kærustupar á fimmtugsaldri; tvær manneskjur
með hvítan koll. Stundum vorum við hjá henni og stundum
mér, það var stutt að hlaupa á milli ef vanhagaði um eitthvað -
og stundum hvort í sínu lagi. Svona millistig sambúðar og fjarbúðar
- ætli það heiti ekki nærbúð?
Pabbi kallaði hana ævinlega liljuna sína fríða: Ertu nú komin,
liljan mín fríð, gall í honum glaðlega þegar hann heyrði í henni
og kom kjagandi til að kyssa hana, og oft höfðum við það notalegt
saman heima hjá okkur pabba, öll þrjú - hann hafði gaman
af því að leyfa okkur að heyra djassplöturnar sínar gömlu og
segja sögurnar sínar: Hlustaðu, þetta er Dúkurinn og hirðin
hans, sagði hann, eða hlustaðu nú á hann Ben Webster hérna,
heyrirðu hvernig hann blæs eins og Guð að andvarpa. Einu
sinni voru Gústi kjöt og Binni Frank næstum komnir í hann
krappan á Akureyri ... Stundum fórum við Kata bara tvö í bíó
eða á tónleika og upplestra og stundum spiluðum við badminton
í hádeginu eins og þennan dag sem ég er að reyna að skrifa
um þegar ég kom hjólandi úr vinnunni með badmintontöskuna
á bakinu og poka með silungi í körfunni framan á stýrinu. Ég
man hvernig Pjatti sat teinréttur þegar ég kom inn og fylgdist
áfjáður með mér á meðan ég braut vandlega saman gríska veiðihattinn
og lagði hann upp í hillu og fór úr rauða vindjakkanum
og hengdi hann upp með alúð; hann barðist við að hemja tunguna
uppi í kjaftinum á meðan ég var að þessu bauki því hann
hafði beðið mín þarna í mörg hundár.
Stóru hundsaugun hans horfðu í mín eins og til að kanna
hugsanlegar undirtektir við samræður: Er eitthvað sem angrar þig
vinur minn? spurðu þau: Var þetta erfiður dagur í vinnunni? Viltu
tala um það? Þegar hundur er sambland af skoskum og íslenskum
 fjárhundi - fyrir utan allt hitt sem kann að leynast í erfðavísunum,
 hvað veit ég? búlgarskur fuglahundur, ítalskur truffluleitarhundur,
 austurrískur jóðlhundur - þegar svo margir frábærir
eiginleikar koma saman í einum og sama hundinum þá
verður hann gáfaður. Og Pjatti var svo gáfaður og fágaður að
mér leið stundum eins og Bertie Wooster nálægt honum.
Hann var fjárhundur og ég var hjörðin hans.
Pabbi virtist hins vegar ekki jafn glaður að sjá mig - hann
sagði ekki svo mikið sem «voff» þegar ég kom inn og kallaði
eitthvað hresst. Hann sat í stólnum sínum inni í herberginu sínu
í Liverpool-treyju sem Siggi gaf honum einhvern tímann þegar
hann kom frá útlöndum og horfði á leik í sjónvarpinu. Hann er
Liverpool-maður, segir að þeir hafi einu sinni gersigrað KR og
hann hafi alltaf haft taugar til þeirra síðan. Stundum þegar mig
langaði til að stríða honum spurði ég hann af hverju hann segðist
vera Púlari:
- Ertu þaðan? sagði ég þá og horfði hróðugur á Pjatta.
- Æ góði vertu ekki að þessu, kom kannski á móti en ég gat
ekki hætt:
 - Ég meina, hvernig geturðu látið eins og þú sért hluti af einhverju
samfélagi í Liverpool þegar þú ert svo bara í raun og veru
hér? Þú varst ekki einu sinni með í bítlaæðinu þótt þú værir að
spila á þeim árum. Þú gætir eins þóst vera hindúi ... Þú ert bara
boðflenna. Þú varst aldrei þar.
Þá horfði pabbi kannski á mig afundinn í fimm sekúndur
áður en hann leit undan og sagði:
- Finnst þér þetta skemmtilegt tal?

 - Þú ert að horfa á leik, tilkynnti ég hressilega á meðan ég skipti
um föt, og fór í bol og íþróttabuxur.
Mér heyrðist hann segja eitthvað sem hljómaði eins og voff -
eða kannski var þetta bara Pjatti að svara fyrir hann: já, hann er
að horfa á leik ...
 Af þulinum að dæma virtist þetta vera leikur í dönsku deildinni.
- Er Aggi frændi inná? spurði ég hress.
- Hann er í norsku deildinni, muldraði pabbi og stakk upp í
sig London Docks-vindlinum sem hann kveikti þó aldrei í nema
af og til og helst úti undir húsvegg þar sem hann sat á eldhúskolli
 og brældi framan í gesti og gangandi - í Liverpool-treyjunni
sinni.
Klukkan var orðin sex og ég hafði enn ekkert heyrt í Kötu. Ég
kveikti á útvarpinu frammi í eldhúsi og hófst handa við að laga
til eftir pabba. Hann hafði fengið sér ommilettu í hádeginu og
eggjaskurnin lá furðu dreifð um allan eldhúsbekkinn. Partur af
eggi hafði ekki ratað í skálina sem hann hrærði eggin í og hafði
harðnað á bekknum. Þar var líka spægipylsa og spægipylsuskræl
- rúsínur og mylsna af marmaraköku. Hafði hann verið
með rúsínur, marmaraköku og spægipylsu í ommilettunni? Það
var ekki hægt að sjá því hann hafði klárað hana. Hins vegar var
pannan enn á borðinu og líka diskurinn. Ég gekk frá öllu, þvoði
upp og hófst handa við að undirbúa kvöldmatinn - ég hafði
komið við í búð á leiðinni og keypt silung.
Pjatti sat í dyragættinni og fylgdist með mér eins og hann
vildi minna mig kurteislega á að næsta mál á dagskrá væri satt
að segja að fara með honum í gönguferð.
 - Hverjir eru að keppa? kallaði ég úr eldhúsinu yfir vatnsniðinn
á meðan ég hreinsaði silunginn í vaskinum.
- Æ þarna Vejle og þarna hljömlúdlummdumm ...
Hann vissi ekkert um þetta. Ég vissi hins vegar eitt og annað
um hans gláphætti. Ég hafði einu sinni verið heima heilan dag
og inni í herberginu mínu að lesa Biblíuna út af kirkjunni á
Hálogalandi í stað þess að fara í vinnuna og fór einhvern tímann
dagsins fram til að fá mér snarl hálfringlaður af því að lesa
bálreiða spámenn í marga klukkutíma. Hann tók ekki eftir mér
þar sem hann sat inni í herberginu sínu, maulaði á Freyjurísi og
horfði á Opruh Winfrey. Ég læddist aftur inn til mín, örlítið
skömmustulegur yfir leyndarmáli hans. Og nú grunaði mig að
hann hefði ekkert verið að horfa á fótboltann heldur Opruh
Winfrey í norska eða hollenska sjónvarpinu.
Kvensemin lýsir sér á ýmsan hátt.
- Ert þú Vejle-maður? spurði ég hressilega: Eða segir maður
kannski Vælari? Hann svaraði mér ekki.
Mér fannst þetta nokkuð gott hjá mér. Ég setti salt og olíu,
límónusafa og ferskt estragon á silunginn. Vafði hann síðan í
álpappír svo hann væri tilbúinn í ofninn, fór svo fram og reimaði
strigaskóna.
Ég man að Pjatti beið mín með ólina.

 Og svo segi ég blíðlega: Pjatti ... Pjatti minn ... Pjattapjattinn
minn ...
Svona hjala ég við hann eins og ég sé einmana skrautblóm og
hann sé pjatthundurinn minn meðan ég bregð á hann hálsbandinu
og sæki útvarpið til að hafa í eyrunum áður en við skundum
út í hressandi loftið sem er svalt og í þann mund að verða kvöldlegt.
Fálkagatan er friðsæl og hljóð þegar við komum út á stétt.
Klukkan er hálf sjö. Það er góður tími. Það er verið að læra í herbergjum,
horfa á barnaefni, skrifa blogg og elda kvöldmat. Það
er verið að hengja upp þvott og það er verið að æfa sig á píanóið
og fiðluna og klarínettuna og öll þessi hljóðfæri venjulega fólksins.
Það er þagað og skrafað í hálfum hljóðum í húsunum. Í
vændum er húmið og hljóðlát hamingja kvöldmatartímans þegar
 venjulega fólkið situr saman og skiptist á matarílátum, saltstaukum
og setningum - og augnatillitum. Kvöldmatartími alls
venjulega fólksins - allra ólíku fjölskyldnanna - mætist í margvíslegri
anganinni upp úr pottunum í eldhúsunum og við Pjatti
finnum hana út á stétt. Hús er líka kvöldmatartíminn og kvöldmatartíminn
er stund ástarinnar. Þegar hann er ekki virtur á
heimilum venjulegu fjölskyldnanna fölnar ástin og verður að
endurminningu um angan og þrá eftir því að tengjast.
Við skundum af stað og höldum fyrst á Tómasarhagann til
Kötu að athuga hvort hún sé komin heim en allt er slökkt hjá
henni og hún ansar ekki bjöllunni. Ég kveiki ekki strax á útvarpinu
en held áfram að masa við hundinn - já Pjatti minn ...
og ... það er nefnilega það ... og ... þú heldur það já ... og eitthvað
þvíumlíkt sem fer á milli manns og hunds á mildu síðsumarsíðdegi.
 Við skundum, og skrefin á stéttinni eru jöfn og ánægjuleg
eins og tilvera mín sé í fágætu jafnvægi og laufin á trjánum
skrjáfa af velþóknun yfir blíðlegri golunni sem breitt hefur litfríða
úðablæju yfir himinblámann.
 Við skundum. Eftir örlítið hik tökum við stefnuna á Skerjafjörðinn
og ég masa enn: Veistu að hún Una María Páls horfði lengi
á hann Óma í dag, örugglega í heila mínútu ... eins gott að Svenni
greyið maðurinn hennar í verkbókhaldinu sá það ekki ... ég held hann
drekki og ég held að hún sé ekki hamingjusöm ... og Svenni greyið ...
hvernig getur nokkur maður verið hamingjusamur í verkbókhaldi ...
 Pjatti jánkar annars hugar, snuðrar utan í steinum og drumbum,
heilsar upp á smádýr sem þar kunna að leynast og eru
sennilega allt fornkunningjar og skjólstæðingar. Ég hætti þessu
ómerkilega vinnustaðaslúðri sem ég skynja að honum finnst
okkur báðum ósamboðið og þagna.
Ég er kominn í Stuðlasel. Þar er ég úti í garði að raka saman
laufi og klippa runna og teygja úr mér í hengirúminu. Ég fer
þangað stundum þegar ég er að ganga með Pjatta, rétt eins og
ég fer stundum á Hálogaland þegar ég er í vinnunni, nema
munurinn er sá að Stuðlasel er ekki til. Það er í öðru lífi. Það er
úthverfaskjólið mitt þar sem við Kata búum með þremur börnum
og Pjatta og stundum pabba þegar vel liggur á mér. Oftast
er ég úti í garði í Stuðlaseli og þá er ég alltaf annaðhvort að raka
saman laufi eða klippa hekkið eða í girðingarvinnu - ég veit
ekki alveg hvað maður gerir í svona görðum í úthverfum.
Ég rausa.
Því hvernig á ég að lýsa þessu?
Ég reyni enn að hringja í Kötu en hún er utan þjónustusvæðis
eða slökkt getur verið á símanum þannig að ég set útvarpið í
eyrun og kveiki á því.
Klukkan er að verða sjö, við skundum, ég á von á því að heyra
eitthvert þjóðmálaþref en af einhverjum ástæðum er tækið stillt
á stöðina sem helguð er gömlum íslenskum dægurlögum ...
Oftast reyni ég að slökkva á útvarpinu áður en kemur lag
sem mamma söng en í þetta sinn tekst mér það ekki því að lagið
er byrjað. Þarna er allt.
Lagið líður áfram í mjúkum valstakti. Þarna er titrandi og
hrærður rafmagnsgítarinn hans Sæla, taktfastur píanóslátturinn
hjá Binna Frank, nærgætnislega blásinn saxinn hans pabba.
Þarna er Friðrik Löve með sitt dúmm á bassann og Gústi kjöt í
mildum ham með burstana - þarna lifna þeir allir við kallarnir
eins og þeir séu ekki allir dauðir - og þarna er röddin hennar
mömmu svo blíð:
Vertu mér vænn,
ég veit ei nafn þitt,
né hvaðan þú kemur
og hvað þá allt hitt ...
Vertu mér vænn,
- það velur hver sitt -
í höndum þér hefurðu
hjarta mitt.

 Ég veit ekki hvernig Pjatti kom mér aftur heim en þegar ég
rankaði við mér sat ég við eldhúsborðið búinn að klæða mig úr
jakkanum nema ermunum, ég var enn í þeim.

 Kata var ekki komin. Ég spurði pabba hvort hún hefði nokkuð
hringt. Hann sagði nei, annars hugar eins og hann væri ekki að
hlusta á mig.
Ég fór úr jakkanum og hengdi hann upp, tók svo símann og
valdi númerið hjá henni. Hún var utan þjónustusvæðis eða slökkt
getur verið á símanum ...
 Ég ákvað með sjálfum mér að hún yrði ekki hjá okkur í kvöldmat
og setti silunginn inn í ofninn. Ég setti yfir kartöflur handa
pabba og bræddi smjör, kallaði svo á hann þegar maturinn var
kominn á borðið.
 Kannski var hún hjá vinkonu sinni og síminn hennar dauður.
Kannski komst hún ekki í síma. Komst hún ekki í síma? Hjá
vinkonu sinni?
Kannski hafði hún gleymt að láta vita af sér.
Kannski.
Og kannski hafði hún meira að segja verið búin að segja mér
frá einhverju en ég gleymt því. Gat ég ekki verið ansi gleyminn
stundum?
Nei, ég var ekkert gleyminn, ég gat ekki munað eftir neinu
sem ég hafði gleymt.
Kannski var hún hjá vinkonu sinni. Og kannski var hún hjá
Halla. Kannski var eitthvað að hjá Halla.
Við mötuðumst í þögn þangað til pabbi spurði mig hvort það
hefði verið margt fólk í búðinni.
- Af hverju spyrðu mig aldrei um vinnuna? svaraði ég.
Hann plokkaði roðið vandlega af fiskinum og gaumgæfði
lengi matinn með hnífapörunum fram og aftur eins og hann
vissi ekki alveg hvað þetta væri og væri á báðum áttum hvort
hann ætti kannski frekar að stinga roðinu og beinunum upp í
sig - eða jafnvel kartöfluskrælinu. Síðan sagði hann lágum og
málefnalegum rómi að hann hefði nú einhvern tímann verið að
reyna það en bara fengið einhverja þvælu.
- Bara eitthvert þrugl, drengur minn.
Hann þagnaði svo og náði sér í aðra kartöflu sem hann
skrældi af óbærilegri alúð meðan hann sagði að í sínum huga
snerist vinna um það að búa eitthvað til, færa heiminum eitthvað,
hvort sem það væri mynd eða skór, fagurt eða ljótt, hús
eða lítið lag. Hann væri stoltur af mér. Hann væri svo glaður og
stoltur yfir því að ég skyldi einmitt færa heiminum eitthvað og
hann hefði líka haft mikla ánægju af því að skoða húsin sem ég
hefði teiknað ... En þegar ég færi að tala um þau þá bara skildi
hann mig ekki. Bara ekki nokkurn skapaðan hlut. Það kæmi
bara tóm þvæla.
- Sennilega ættirðu bara að teikna en láta skáldin um að tala.
Ég er náttúrlega bara gamall músíkant og múrari eins og þú
veist og múrísera eins og ég segi stundum. En ... og hlustaðu nú
... já eins og til dæmis þegar þú varst að teikna rakarastofuna
þarna um árið, rakarastofuna þarna ... ha ... og ég er að reyna
að spyrja þig út í hana ... af því maður var náttúrlega stundum
að spila með honum Sigga hérna rakara í gamla daga og maður
hefur nú kannski unnið við þetta dálítið og hefur kannski svolítinn
 sans á þessu - svona hvernig hús virka og eru reist skilurðu
- en, nú, það var nú aldeilis ekki hlaupið að því að ráða í
tal þitt þá um virki eða virkni og svo þetta andskotans rými ...
Alveg þykir mér þetta rými gersamlega óþolandi ...
- Þetta var ekki rakarastofa. Þetta var Spa. Það eru ekki til
rakarastofur lengur.
Hann lét eins og hann heyrði ekki í mér.
- Já, drengurinn minn, sagði hann: Þó að þú sért kannski
óttaleg liðleskja og þessi vinna þín snúist voða mikið um eitthvað
þvaður um þetta andskotans rými og eitthvað svona bauk
þá ertu samt ansi duglegur að teikna og rakarastofan þín var
falleg og svo ertu líka svo duglegur að elda góðan mat og vænn
piltur. Drengurinn minn.
Hann notaði orð eins og liðleskja og bauk, vífilengjur og vænn.
Þetta voru orð að hans skapi. Líka orð eins og angaskinn, þurradramb
og hofróða og þræsingsdrulla.
Og drengurinn minn.
Þegar hann var búinn að stinga upp í mig stakk hann upp í
sig vandlega snyrtum bita, leit svo hróðugur á Pjatta eins og
hundurinn væri Egill Helgason. Ég sagði að hann skildi ekki þá
tíma sem við lifðum, nútímalegt hagkerfi, nútímann sem snerist
um hugvit, framsetninguna, orðræðuna.
 - Til dæmis ... í dag ... sagði ég með fullan munninn og veifaði
gafflinum eins og hann væri hreyfill sem ég gæti notað til að
snúa einhverju í gang um hugvit og orðræðu ...
- Hvað erum við að borða? greip hann snögglega fram í fyrir
mér og leit aftur sigri hrósandi á Pjatta sem horfði á mig furðu
lostinn yfir bágri frammistöðu minni: Erum við að borða fisk
eða erum við að borða «hugvit»? Ættum við kannski bara að
þykjast borða í nokkra daga og sjá hvert það leiðir okkur? Og
bittinú! Heyrðu drengur! Einu sinni voru Gústi kjöt og Friðrik
Löve hætt komnir á Akranesi ...
Eftir matinn kjagaði hann aftur inn í kompuna sína eins og
venjulega. Í Liverpool-treyjunni sinni. Með hvíta lubbann sinn
og ókveiktan London Docksinn sinn í munnvikinu. Með ístruna
sína og vaggið sitt sem kom alltaf á hann þegar hann var hróðugur.
Hann settist niður í kompunni sinni, kveikti í vindlinum
og innan tíðar barst með vindlalyktinni Potato Head Blues með
Louis Armstrong sem mér heyrðist að vísu vera meira hugvit en
fiskur. Hann blístraði klarínettulínu Johnnys Dodds þangað til
hann þagnaði og fór svo að humma saman væntanlegri mynd í
hausnum á sér.
- Mér heyrist þessi músík nú vera meira hugvit en fiskur,
hrópaði ég yfir rennandi vatnið hjá mér á meðan ég vaskaði upp
og spriklandi músíkina hjá honum en hann heyrði ekki í mér,
sennilega ekki, hann ansaði mér að minnsta kosti ekki, og ég
tautaði í barm mér: Þótt myndin verði kannski meiri fiskur en
hugvit ...
Hann var orðinn sjötíu og fimm ára og samt var hann jafn
ungur nú og hann hafði verið gamall þegar hann var ungur.

 Hann hafði alltaf verið hann sjálfur en hann entist aldrei í neinu
nema Danshljómsveit Binna Frank þar sem hann lék í mörg ár á
klarínettu og tenórsaxófón. Hann var útlærður múrari og vann
við múrverk af og til - þaðan kom sennilega bjásturshvötin og
blístrið - en hann entist ekki í neinu. Hann rak sjoppu uns hann
datt í það, fór svo að keyra strætó þegar hann komst á fætur -
fór svo að keyra leigubíl. Datt svo í það. Fór svo aftur í múrverkið
og spilamennskuna hjá Binna Frank sem beið hans alltaf.
Hann var hörkuduglegur. Hann vann sig fram úr öllu og drakk
sig út úr öllu.
Og entist ekki í neinu. Það var eins og hann væri alltaf að leita
að raunveruleikanum sínum. Og samt átti hann okkur mömmu.
Á nokkurra ára fresti - og stundum mánaða fresti, maður
vissi aldrei hvenær - ákvað hann að hann hefði ekki fundið
raunveruleikann og datt í það. Ég vissi aldrei alveg hvað var að
finna í því og því síður hvers hann leitaði, hann hefur ekki sagt
mér það, en ég hef fyrir satt að í því mori allt af nöðrum og eiturkvikindum
og þar vaði menn upp undir nára slepjulegt dý
sem stækkar sífellt eftir því sem þeir selja því upp úr sér. Það
tók hann kannski viku að detta alveg í það. Þá kom hann heim
til okkar. Síðan fór hann aftur til Binna Frank, tók upp saxófóninn
sinn og fór að því búnu að svipast um eftir nýrri stöðu sinni
í raunveruleikanum.
Svo fór hann að mála.
Hann málaði til hádegis og lagði sig eftir matinn, sat úti á
eldhúskollinum eftir það ef sæmilega viðraði og brældi hálftugginn
 vindilinn á Liverpool-treyjunni og spjallaði við vegfarendur
- listamaðurinn í hverfinu. Hann hætti aldrei að drekka,
en talaði sjálfur um að hann væri alveg hættur að smakka það,
eins og drykkjuferillinn hefði bara verið lítilsháttar fikt og
vangaveltur um bragðtegundir.

 Hann sendi mér löng bréf til Kaupmannahafnar þegar ég var
þar í námi, á köflum skrifuð á undarlega skrúðmiklu máli og í
upphöfnum stíl sem benti til þess að kannski hefði hann átt að
leggja fyrir sig prestskap eins og faðir hans, séra Ingólfur, hann
Ingólfur afi minn sem ég kynntist aldrei. Bréfin voru full af góðum
ráðleggingum um vænlega staði í Kaupmannahöfn sem ég
þyrfti að kynna mér - Sívala turninn - þar kom Nonni - og Assistent-kirkjugarðinn
 - þar hvílir Jónas. Hann bað mig aftur og aftur
að gæta þess að borða reglulega og sofa vel, halda mig frá
horngrýtis hashischinu og brast svo allt í einu í rím:
Ef að þú vilt bergja bjóra
þá blessast allt
ef lætur duga að lepja fjóra
- því lofa skalt -
því ella lenda muntu í Móra
og meira sífellt þjóra
svo öll þér glatast glóra ...
þá gjörist lífið kalt.
Það loforð halt.
Ég er ekki rétti maðurinn, elsku drengurinn minn - skrifar hann - til
að leggja lífsreglurnar um það hversu skal umgengni sinni við áfengið
haga. Og svo má aftur á móti vera að ég sé einmitt sá rétti þegar grannt
er skoðað. Sundurlausir eru hvað sem öðru líður þankar mínir þar sem
ég sit hér vetrarkvöldin löng og næri minn kvíða á einmæli við köttinn
Pésa. Verður okkur þá í húminu hugsað til drengsins okkar og hversu
hann spjari sig nú í útlöndum innan um bjórinn og eiturbólin og portkonurnar,
og þá glötun sem bíða kann sérhvers ungs manns handan
ljóma borgarljósanna, norðan við glys og vestan við glaum ... Það veit
ég að þér leið ekki alltaf vel þegar þú varst lítill drengur og mér verður
stundum hugsað um það hversu margt fór úrskeiðis hjá okkur og horfist
ég þá í augu við mína miklu sök. Þá byrði ber mér að bera vinur
minn en ekki þér. Mundu ljósinu að fylgja. Og þá þú á krossgötum
stendur skaltu snúa í þá áttina er þú greinir skímu af degi.

 Ég var tuttugu og fimm ára í arkitektanámi í Kaupmannahöfn,
bjó á kollegíi á Amager og honum fannst drengurinn sinn vera
Gosi í Asnalandinu.
Og smátt og smátt tók hann að opna sig. Hann þiðnaði smám
saman meðan hann skrifaði og þegar hann var kominn að því
að skrifa um mömmu - allt það sem þurfti að skrifa um mömmu
- virtist höndin hans haga ekki lengur stirðnuð og frásögnin
rann áfram eins og áin við Hálogaland.

 Dagar hans liðu hver öðrum líkir. Til hátíðabrigða og til að hvíla
sig á málverkinu tók hann stundum strætisvagninn út í bílahverfin
fyrir ofan Ártúnsbrekkuna þar sem hann rölti milli
umboðanna og bílasalanna og fékk að prufukeyra bíla. Sölumennirnir
voru farnir að þekkja hann og inntu hann jafnvel
eftir því hvernig þessi eða hinn bíllinn hefði reynst þegar hann
kom að skila þeim: hann sagði þeim allt um það en klykkti svo
jafnan út með því að segja: En ég er nú að hugsa um að sofa aðeins
á þessu vinur.
Hann hringdi oft í mig á þessum bíltúrum. Hann vissi fátt
indælla en að aka í rólegheitum um svefnhverfin og masa við
mig á meðan í gemsa. Hann var bara að spjalla. Hann var bara
friðlaus. Fyrst lýsti hann bílnum af kostgæfni, gerði grein fyrir
eiginleikum hans sem hann virtist greina eins og næmur heimilislæknir.
 Svo lýsti hann umhverfinu, raðhúsunum og görðunum,
trjágróðrinum sem hann kunni góð skil á og blómskrúðinu
sem hann þuldi samviskusamlega nöfnin á. Hann lýsti því með
fjölbreyttu orðalagi hversu gersamlega enginn var þarna á ferli
- ekki kvikindi hér drengur minn, ekki svo mikið sem þúfutittlingur.
Honum fannst hann vera í útlöndum og þegar hann tók
að lýsa því sem færi fram innan dyra í þessum hverfum sá hann
fyrir sér einmana og andfúlt fólk á flókaskóm, ískyggilega eiturlyfjasala
 með «þessar nýmóðins eyrnafíkjur» dinglandi í eyrunum
og glyðrulegar konur á náttsloppum sem biðu lakkandi
táneglurnar eftir forstjórum sem keypt hefðu húsið undir frilluna.
Svo fór hann að segja frá því hvernig Gústi kjöt og Sæli
hefðu einu sinni lent í vandræðum á Hvammstanga ... Þessi
samtöl gátu varað hálftíma og upp í þrjú korter. Ég hlustaði á
rausið í honum og notaði ýmist tækifærið til að fara í kapal í
tölvunni á meðan eða til að prófa ýmis líkön. Þetta var notaleg
samvera gegnum símann. Stundum sagði hann mér frá því þegar
ég var lítill og þau mamma glöddust yfir mér. Hann talaði
aldrei um þessa hluti nema í símann undir stýri einhvers staðar
í Stuðlaseli. Þessa hluti sem hann hafði skrifað um í bréfunum
til Kaupmannahafnar. Þessa sögu.

 Og nú sat hann þarna með vindilinn í munnvikinu og hummaði
ánægjulega með Johnny Dodds og Louis Armstrong sem
flögruðu um saman í Potato Head Blues. Næsta mynd hans yrði
akrýlmynd. Sennilega bátur í nausti, til dæmis gulu bátarnir
gömlu á Ægisíðunni. Hugsanlega melgresi í svörtum sandi sem
var sérlega vinsælt myndefni í raðhúsum í Kópavogi. Og ef til
vill Gálgahraunið sem var töluvert tekið í Árbænum og Breiðholtinu.
Þá fyllti hann mosabreiður af huldumeyjum sem voru
eins og kjarvalsfígúrur með sexapíl og huldusveinum sem voru
eins og kjarvalsfígúrur á sterum. Hann sagðist mála það sem
væri fallegt. Hann var að múrísera, myndirnar hans vitna um
listræna sýn múrarans - sem ég held að sé svo sem ágæt. Hann
hafði aldrei haldið sýningu - ekki svo mikið sem í Eden - enda
hlýtur fyrirlitning sýningarstjóra á fallegum akrýlmyndum af
grátandi bátum og álfakynbombum að vera hyldjúp og auk þess
hafði hann ekki bréf upp á kits - málverkin hans voru ekki hugmyndalist
 heldur færði hann heiminum einungis það sem honum
fannst þess vert að mála - það sem var fallegt - og hann
reyndi að ganga jafn vel og fallega frá málverkinu og múrverkinu
 forðum daga. Hann var algjörlega óþekktur málari í myndlistarranninum
 en honum gekk hins vegar vel að koma myndunum
á markað og seldi prýðilega, fór með þær af og til í lítið
gallerí á Vesturgötunni sem rekið var af konu sem einu sinni
hafði verið viðhaldið hans. Hét hún ekki Inga? Hún var að
minnsta kosti viðhaldið hans.

 Hún var viðhaldið hans: orð sem lýsir svo aumri stöðu í mannfélaginu
að það er hvorki kvenkyns né karlkyns. Viðhald er bara
hlutur.
Næsta orð við það er áhald.

 Kannski var Kata biðhaldið mitt. Við vorum að bíða eftir einhverju.
Að veðrið batnaði, að við yrðum fimmtug - eftir nýrri
ríkisstjórn, nýrri sýn, nýrri hugljómun. Eftir afmarkaðri stund.
Við vorum að bíða eftir því að við yrðum ein. Samt vorum við
alltaf ein.

 - Eigum við að gifta okkur? segi ég við hana á októberkvöldi
heima hjá henni en hún svarar ekki strax heldur hagræðir sér
betur í faðmi mínum. Hvorugt okkar nennir að teygja sig í fjarstýringuna
til að slökkva á sjónvarpinu þar sem einhver rappari
heldur ræðu um bílaeign sína og kvenhylli ofan í frægt dægurlag
 og kvenfólk í kringum hann lætur eins og þetta sé bein útsending
frá súlustað. Í krúsum á borðinu er blóðbergsteið orðið
kalt.
- Af hverju? segir hún svo: Hvað viltu? Hvað langar þig?
- Mig langar til dæmis í garð, segi ég.
- Langar þig í garð?
- Já, mig langar til að eiga garð og vera alltaf í honum. Alltaf
í garðinum. Já já, hann er úti í garði eins og venjulega að klippa
hekkið ... Og við getum búið í Stuðlaseli.
- Langar þig að giftast mér til þess að eignast garð? Og búa í
Stuðlaseli?
- Garðurinn er bara rými til þess að tjá sig inn í, segi ég: Þú
átt svo sem kannski einhverja garðnefnu hérna, þannig lagað,
en þú ræður ekki hvernig hann er, allavega ekki ein ... Í almennilegum
garði getur maður sett saman jurtir sem eiga saman og
prófað sig áfram með þær. Maður getur veitt skjól og nært það
sem er veikburða. Og maður getur látið eitthvað blómstra sem
kannski hefur ekki hvarflað að neinum að geti blómstrað einmitt
þarna. Maður getur bæði tjáð sig og þjónað einhverju öðru
og háleitara, sem þó er niðri við jörð ... Veistu, hús er nefnilega
ekki bara hús ...
- Og klippa hekkið? segir hún.
- Mig langar í tilveru, segi ég.
Hún svarar mér ekki en teygir sig í fjarstýringuna og slekkur
á sjónvarpinu, horfir svo á mig lengi.

 Ég reyndi að hringja í hana. Hún var utan þjónustusvæðis. Mig
langaði að heyra í henni og ég skildi ekki hvers vegna hún lét
ekkert heyra í sér. Kannski var eitthvað að hjá Halla? Ég þurrkaði
 af eldhúsborðinu, vel og vandlega, gekk frá kartöflupokanum
í ísskápnum, henti fiskafgangnum í ruslið og settist á kollinn
í smástund og horfði út í buskann á meðan ég hlustaði á pabba
hlusta á Wild Man Blues og saup með hægð á blóðbergstei.
Svo stóð ég upp og gekk til pabba sem var byrjaður að mála
eitthvað sem ég áttaði mig ekki alveg á hvað yrði úr. Ég hallaði
mér upp að dyrastafnum hjá honum, horfði á hann dálitla stund,
þrjóskulegan baksvipinn, þykka puttana sem héldu um pensilinn
af ástúð, hvítan lubbann og sitjandi stellinguna á gamla
kollinum sem var traust eins og fjall:
- Góða nótt, pabbi.

 Vertu mér vænn, hafði hún mamma sungið blíðlega með hásu
röddinni sinni. Það var langt síðan ég hafði heyrt hana syngja,
og hvað þá þetta lag, síðustu upptökuna hennar.
Vertu mér vænn, söng hún í hlutverki konunnar sem er ekki
einu sinni í þeirri stöðu í lífinu að vera viðhald og varla áhald:
Vertu mér vænn.
Ei veit hver þú ert,
hvaðan þú kemur,
né hvað hefur gert,
ég vil bara vinur
að vænn við mig sért.
Í höndum þú heldur
um hjarta mitt þvert.
Þetta var eitt af kjökurlögunum hans Binna Frank og textinn
eins og venjulega löðrandi af þvermóðskulegri undirgefni. Þetta
var allt samið sérstaklega með hásu röddina hennar mömmu í
huga en átti auðvitað miklu fremur við um ævintýri Binna sjálfs
á rökkvuðum hótelgöngum í erlendum stórborgum þar sem
hann bjóst við að heyra í prúðbúinni strengjasveit handan við
hornið og svo stæði þar beinn í baki og háttvís, prúður og yndislegur
ungi maðurinn sem héldi á dularfulla blóminu. Hann beið
hans aldrei þar. Handan við hornið beið hans bara stybba af
kulnuðum sígarettum og sulluðum bjór í sorglegum gólfteppum.
Hásu röddina hennar mömmu sem hafði verið einörð en fór
að vakla, var björt en varð hás, varð slitin, varð lemstruð í norðannæðingi
tilverunnar.
 Og kringum hásu röddina hennar mömmu sveimaði tenórsaxinn
 hans pabba svo óumræðilega blíður og strauk og kjassaði
melódíuna af allri þeirri djúpu dýpt og mjúku mýkt sem
hann þráði alla tíð svo mjög að sýna henni.
Mínar umliðnu ástir
Um nóttina var ég á Hálogalandi þar sem fífan titrar í blíðri
golu á meðan lóur trítla um, ráðsettar eins og fyrrverandi fegurðardrottingar
að ryksuga heima hjá sér.
Og svo var ég ekki þar.
Sumt var kunnuglegt: Gluggar skelltust. Hálfopnar dyr og
dynkur. Vindgnauð á glugga og ský á hraðri leið út á enda veraldarinnar,
fótatak. Glös að detta hægt á dimm gólfteppi með
vafningsmynstrum, daunn, hvæs.
Annað einkennilegra: ég gekk upp á efri hæð í húsi sem var
ekki til. Ég sá þar dökkhærða konu sem var ekki til. Hún sat
alein á stól með samandregna fætur eins og stúlka á bekkjarmynd.
Ég kom nær og hún var ljóshærð. Ég kom nær og hún var
ekki til.

 Þegar ég opnaði augun lá Pjatti á mottunni fram á lappir sínar
og barðist við að horfa á mig þó að augnlokin sigju jafnharðan.
Ég lá um stund og horfði á hann á móti. Hann gætir mín. Hann
er minn hundur og ég er hjörðin hans.
Hann geispaði. Ég teygði mig. Klukkan var sex og það var
laugardagsmorgunn og ég ætlaði að fara upp á Hálogaland í
dag með Óma og Palla blek þar sem við ætluðum að renna fyrir
silung - og gantast. Við Pjatti horfðumst í augu í helgarþögninni
eins og hún verður stundum tær í vesturbænum þegar
stöku hringbrautarlegt bílhljóð gerir ekki annað en að árétta
þögn borgarinnar á meðan bíllinn brunar út úr sögu næturinnar.
Úr lokuðu herbergi bárust hroturnar í pabba. Ég vatt mér
fram úr og Pjatti stóð samstundis á fætur líka og fylgdi mér
fram á bað eins og samviskusamur blindrahundur. Honum virtist
 umhugað um að ég burstaði tennurnar. Ég setti krem á burstann,
lyfti honum og horfðist í augu við sjálfan mig. Ég horfðist í
augu við líf mitt.

 Ég ætla að skrifa aðeins um líf mitt.
Ég ætla að skrifa um Helgu og mínar umliðnu ástir því að
mig hafði ekki bara dreymt Hálogaland og ýmsa dynki tilveru
minnar heldur líka fröken Suðurlandsbraut. Sennilega var hún
stúlkan á bekkjarmyndinni.
Einu sinni þráttaði ég við hana um það hvort maður ætti að
bursta tennurnar strax þegar maður vaknaði eða hvort maður
ætti fyrst að borða morgunmatinn eins og hún sagði því það
tæki því ekki að bursta tennurnar til að óhreinka þær strax
aftur. Þá bjuggum við saman. Ég hélt því fram að tannburstunin
 væri í senn lokaathöfn næturinnar og fyrsta athöfn dagsins
og ef maður færi að fresta henni á annað borð gæti maður
allt eins beðið fram yfir hádegismatinn - og því þá ekki líka
fram yfir kaffitímann? Ég man ekki hvað Helga sagði. Ég þarf
ekki að muna það - við urðum aldrei hjón. Í rauninni var hún
ágæt þótt hún væri heldur mjó og andvíg góðum mat. Hún var
fyndin og hafði gaman af því að hlæja og fíflast. Hún kunni að
vera ung. Hún var dugleg að kitla mig og ég hló mikið og argaði:
Hættu hættu! Hún átti grænan samfesting sem hún fór í
þegar hún vildi vera hún sjálf. Hún var oft með ljóst hárið í
skátagli og hafði framstæðar tennur og á laugardögum spilaði
hún ABBA á hæsta styrk og veinaði með - The Winner teeeíííks it
all! - á meðan hún ryksugaði með rykkjóttum hreyfingum.
Þannig var hún. Orkan kom með rykkjum og loftið iðaði af
framtíð.
Við höfðum verið saman í barnaskóla og þegar við vorum
rúmlega tvítug hittumst við allt í einu á Hótel Borg þrjár helgar
í röð og fórum alltaf heim saman og töluðum alla nóttina og
elskuðumst og borðuðum saman ommilettur sem ég bjó til á
meðan pabbi hélt sig hæversklega inni hjá sér. Þegar við hittumst
svo á Óðali fjórðu helgina fannst okkur að þetta hlytu að
vera Örlögin og ákváðum að rugla saman reytum okkar. Reytaruglið
stóð í rúmlega hálft ár í lítilli íbúð á Suðurlandsbraut sem
pabbi hennar átti. Upphaflega hafði þetta verið gömul lögfræðistofa
 sem hann hafði komist yfir vegna skulda einhvers lögfræðings
við hann og honum hafði svo hugkvæmst að breyta í
einhvers konar íbúð til að leigja ungu fólki. Hann var byggingaverktaki
og skildi ágætlega krana og steypu og sálarlíf miðaldra
karlmanna sem unnu hjá honum en hann hafði ekki hugmynd
um hvað heimili snerust um. Það höfðum við ekki heldur.
Eldhúsið var frammi á gangi og við þurftum að deila því með
niðurlútum endurskoðanda og sídrukknum ljósmyndara sem
sérhæfði sig í myndum af fermingarbörnum. Mig rámar í að öll
íbúðin hafi verið klædd panel sem var gulur eins og reykingamaður
 og gott ef það var ekki hamrað gler í útihurðinni - maður
 átti von á því að fá Peter Lorre og Sidney Greenstreet í heimsókn
á hverri stundu. Þetta var að minnsta kosti rangt leikrit í
skakkri sviðsmynd. Við höfðum þarna einn hægindastól með
skakkri löpp sem pabbi hafði útvegað hjá Binna Frank og einn
sófa frá pabba hennar sem við breiddum yfir grænt teppi. Í staðinn
fyrir stofuborð höfðum við raðað upp fjórum ölkössum sem
pabbi útvegaði hjá Sæla vini sínum og yfir þá breiddum við
grænan dúk. Svo settum við einhverja burkna hér og þar því að
við héldum að það væri gert á heimilum.
Við vorum tvítug. Á nóttunni lágum við saman nakin og
héldum utan um hvort annað meðan við blunduðum ýmist,
sváfum eða vöktum, hjöluðum eða þögðum og þótt hún væri
mjó var líkami hennar hlýr og mjúkur og á meðan ég hélt utan
um hana fann ég hvernig við tengdumst, og líka þegar hún kitlaði
mig og þegar við elduðum saman mat og þegar við hittumst
í skólanum. Þar sá ég hana stundum út undan mér með öðrum
stúdentum - og fann ævinlega einhvern sting þó að hún væri
kannski bara að borða epli. Það fór mjúkur og letilegur seyðingur
um líkama minn af því að hann þekkti hana og mundi
hlýju hennar og mýkt og hann vildi tengjast á ný en mér fannst
óþægilegt að sjá hana í nýju og ankannalegu samhengi úti í
þjóðfélaginu, eins og ég vissi að sú sýn væri fyrirboði um eitthvað
annað; ég man varla hvað við vorum að læra, sennilega
var ég að læra mannúðarmálfræði en hún í geimréttarhagfræði.
Það skipti ekki máli því að við tengdumst. Við vorum ekki oft
sammála þegar við töluðum saman um svokölluð þjóðmál sem
ég hafði engan áhuga á og sneri bara út úr öllu sem hún sagði
þegar hún var að reyna að koma mér í skilning um að óréttlætið
í heiminum er rangt. Hún sagði oft við mig: Æ. Þú ert svo mikill
asni, og þá sagði ég kannski: En þér finnst ég sætur ... og þá
varð hún pirruð og hvæsti: Æ þú ert asni ... og: Þú ert óþolandi.
En við tengdumst. Við sóttum næringu hvort til annars í þessum
 faðmlögum í tunglsljósinu á nóttunni og fundum í svefnrofunum
einhverja kennd sem stundum líktist sorg og stundum
hamingju og stundum girnd og stundum þeim undarlega hrærigraut
af þessum kenndum sem er kenndur við ást.
 Einn daginn þegar ég kom heim úr skólanum sat hún í hægindastólnum,
 fremst á honum, og hún var ekki í græna samfestingnum
heldur í nýrri hvítri blússu og hún var búin að mála sig
og taka hárið úr skátaglinu og snúa það einhvern veginn upp í
einhverja hárgreiðslu. Það var að vora - útmánaðaslabbið þakti
göturnar og allt var skyrgrátt í staðinn fyrir að vera dökkgrátt.
Hún leit út eins og hún ætlaði að sækja um vinnu sem sjónvarpsþula.
 Hún var með eitthvað ilmvatn og ég fann strax lyktina
af því og það fór seyðingur um líkama minn um leið og ég
kom inn og mér leið í fyrsta sinn eins og ég ætti þarna heima.
Ég fann fara um mig fagnaðarbylgju þegar ég tók eftir því að
hún var búin að breiða hvítan dúk á svarthvíta sjónvarpið og
setja þar eitthvað rautt blóm því þetta var undursamleg tilbreyting
frá öllum þessum grænu ábreiðum og dúkum alls staðar. Á
eldhúskollinum var skál með einhverju gráfíkjukexi sem hún
vissi ekki að mér fannst vont en mér var alveg sama því að það
var heimilislegt og sýndi umhyggju. Vinkona hennar var hjá
henni. Hún stóð fyrir aftan hægindastólinn og á meðan Helga
talaði hélt hún um bakið á honum eins og til að aftra honum að
stökkva af stað. Þær voru báðar grafkyrrar. Hárgreiðslan og ilmvatnið
 og málningin, vinkonan sem hélt stólnum í heljargreipum,
 sjálf tilgerðarleg stellingin, nýja blómið og fegurð jarðarinnar
sem geislaði hana alla: Ég vissi undireins hvað hún ætlaði
að segja mér en ég átti ekki von á því að hún segði það eins og
persóna í skáldsögu eftir Skáldísi ömmu.
- Ég er með barni.

 Ég hugsa hlýlega til hennar því að hún er móðir sonar míns.
Hitt er meiri spurning hvort ég sé faðir sonar míns. Þó að ég
væri náttúrlega pabbinn.
Hafði ég reynst honum sem faðir? Ég horfði í spegilinn með
tannburstann enn á lofti og gaumgæfði líf mitt ... átti maður
kannski að bíða með að bursta tennurnar?
Mínar umliðnu ástir. Mínar margvíslegu umliðnu ástir. Ég
leit spyrjandi á Pjatta sem reis snarlega á fætur eins og til að
segja: Hættu þessu.

 Ég átti ekki von á því að þetta myndi enda þarna því ég hélt að
þetta væri upphafið. En við Helga lögðum sem sagt niður þetta
einkennilega heimilishald á Suðurlandsbraut og ég flutti aftur á
Fálkagötuna til pabba en sjálf fór hún heim í Fossvoginn til foreldra
sinna á meðan hún beið þess að Örlögin legðu kapalinn
upp á nýtt. Ég lá einn um nætur á gamla bláa fermingarbeddanum
 mínum þar sem maður átti að geyma rúmfötin sín í útdraganlegri
skúffu og lökin krumpuðust á meðan ég bylti mér,
einn, orðinn of stór fyrir þá einu tilveru sem bauðst. Hún sá það
ekki fyrir sér að við myndum geta átt samleið og hún vildi ekki
að ég yrði viðstaddur fæðinguna - en ég var náttúrlega pabbinn.
Við áttum alveg að geta orðið vinir.
Mig langaði að vera viðstaddur og hringdi nokkrum sinnum
í hana til að telja henni hughvarf. Þá grét hún. Svo bað hún mig
að hætta þessu, þetta þýddi ekkert, hún væri búin að ákveða
þetta og ég sagði allt í lagi og vertu sæl og Guð blessi þig, og
stóð svo einn í miðri stofunni og gólaði. Ég lagðist á hnén og
barði krepptum hnefum í gólfið og í veggina og gólaði. Ég syrgði
líf mitt og tilveru.
Að lokum hringdi pabbi hennar í mig og bað mig að hætta að
hringja í hana - það þýddi ekkert og ef mér þætti vænt um hana
skyldi ég hætta þessu. Ég sagði: Allt í lagi, og lagði á.
Svo fæddist hann Siggi litli og ég var náttúrlega pabbinn. Þar
með hafði ég - náttúrlega - lokið hlutverki mínu. Helga virtist
hafa hugsað þetta þannig að einn karlmaður myndi henta vel
sem blóðfaðir - náttúrlega - en annar karlmaður dygði betur
sem heimilisfaðir enda reyndi í þeim efnum á allt aðra eiginleika.
Þetta er einhver séríslensk kvennaspeki. Ég fékk að hafa
Sigga litla viku og viku hjá mér fyrstu árin eða þangað til ég fór
til Danmerkur í arkitektúrinn.
Hafði ég ekki reynst honum sem faðir?
Nætur þegar ég hafði svæft hann með því að raula fyrir hann:
«Nú legg ég augun aftur/ó Guð, þinn náðarkraftur ...» Þessar
tvær línur aftur og aftur því ég mundi ekki hvað kom næst?
Nætur þegar ég hafði gengið með hann um gólf og hann
grátandi út af ókyrrð í maganum eða slæmum draumförum og
ég hafði tekið hann upp og kysst hann og strokið honum um
höfuðið og sagt svona vinur þegar hann datt og meiddi sig?
 Daga úti í garði með flugdreka sem lyppaðist jafnharðan niður
hvað sem við reyndum að hlaupa með hann og endaði svo
allur í flækju sem við þurftum að greiða úr, hlæjandi?
Daga úti á róló þegar ég lyfti honum upp í rennibrautina og
horfði á hann skríkjandi yfir mér áður en hann lét sig gossa?
Og sjálfan 17. júní einu sinni með hann á háhesti niðri í bæ?
Og samt stóð ég þarna með tannburstann á lofti tilbúinn að
strjúka nóttina af tönnunum og spurði sjálfan mig hvort ég
hefði reynst honum sem faðir. Hvað gera feður með sonum sínum?
 Horfa með þeim á Formúlu 1? Öskra á þá á fótboltaleikjum?
Kenna þeim hnúta? Helga kunni þá alla. Hún kenndi Sigga
litla að reima skóna sína, reikna og kveða að, sjóða kartöflur og
ganga frá fötunum sínum og verða fjármálasnillingur. Og svo
kom Vambi sem hafði verið með okkur í barnaskóla og vomað
álengdar alla tíð. Hann varð fjölskyldufaðirinn og horfði með
drengnum á Formúlu 1 og málaði herbergið hans og sat hjá honum
 og hélt í höndina á honum þegar átti að taka úr honum hálskirtlana
og var þarna enn þegar hann vaknaði.

 Maður skynjar aldrei hina afmörkuðu stund. Maður veitir henni
ekki athygli frá degi til dags, þessa vikuna, hinn mánuðinn;
stundirnar streyma endalaust og sjálfa hina afmörkuðu stund
greinir maður ekki.
Flóð fylgir fjöru, dagar dofna, mánuðir líða og ár. Við sitjum
svo í hvunndagsrökkri á miðvikudagslegu kvöldi með súpuskeið
á lofti á leið í munninn og það rennur upp fyrir okkur að
allt er fjarverandi. Það gerðist allt í einu einhvern tímann að
maður missti af mannlegri snertingu. Sambandið rofnaði. Maður
hætti að tengjast. Og fólk hverfur inn í þann gráa flaum sem
er allir hinir.
Helga og Vambi bjuggu í einbýlishúsi í Breiðholti sem mér
þótti hlálegt og ráku saman lögfræðistofu sem hlægði mig líka.
Helga var svo allt í einu orðin borgarfulltrúi fyrir einhvern flokk
og alltaf að skrifa greinar í blöðin með gleraugu á nefinu sem ég
hafði aldrei séð og smám saman hætti ég að hnussa og hlæja
því ég skynjaði að ég hafði ekki forsendur til að hafa skoðun á
tilveru hennar. Ég hafði alltaf vitað að hún væri öðruvísi en ég
- jafnvel af öðru sauðahúsi - en ég hafði ekki gert mér grein
fyrir því að hún væri allt önnur þjóð en ég.
En hafi hún verið hin þá var ég sjálfur enn ekki orðinn þessi.
Ég hætti í Háskólanum og fór að afgreiða í bókabúð, byrjaði í
sálfræði, fór svo í guðfræði. Ég syrgði tilveru mína. Einhver
haustlægðin þeytti mér síðan til útlanda - eða öllu heldur til
Danmerkur. Þar þreytti ég inntökupróf í arkitektúr og tókst að
standast það mér til slíkrar furðu að ég ákvað að þar skyldi mín
hilla í lífinu verða. Og á meðan ég var úti að smíða mína hillu
varð ég smám saman hinn í lífi þeirra. Ég varð óvirkur pabbi. Ég
hafði Sigga viku og viku á sumrin og svo strjáluðust þær vikur,
stundum virtist eitthvað koma upp á þegar stóð til að hann
kæmi og mér fór að líða eins og hálfgerðri boðflennu í lífi hans,
og stæði jafnvel álengdar í mínu eigin lífi líka - því að hvað
getur átt meira tilkall til að teljast líf manns en barnið manns?
Mér fannst eins og þeim stæði stuggur af mér. Þegar ég sagði
eitthvað um að ég vildi fá að hitta hann Sigga oftar sagði hún
bara: Æ.
Hún er náttúrlega ekki hinn helmingurinn af mér - en mér
fannst alltaf að hún kynni að vita hvar hann myndi vera að
finna. Hún er mjög rösk eins og ABBA var og hafði áreiðanlega
rétt fyrir sér um tannburstunina. Og það var eitthvað við hana
á einhvern dugnaðarlegan hátt þegar hún ryksugaði með ABBA
glymjandi í þessari dapurlegu skopstælingu á heimili sem við
áttum á Suðurlandsbrautinni. Þegar við tengdumst í mjóu rúmi
um dimmar nætur.

 Siggi lítur stundum inn til okkar pabba. Þá sest hann við eldhúsborðið
í jakkafötunum sínum og spyr okkur um líðan okkar
og athafnir síðan síðast. Hann fer ekki úr jakkanum - hann er
ekki svo tilgerðarlegur í óformlegheitunum en hann er samt
svolítið í fasi eins og þetta sé einhver sjónvarpsþáttur. Ég segi
ekki að það sé eins og hann sé að heimsækja Gísla á Uppsölum
- við erum meira eins og tvær skrýtnar frænkur - og stundum
brosir hann brosi sem segir að hann hefði gjarnan viljað hafa
meira af okkur að segja. Pabbi er ágætur í að röfla við hann um
bókmenntir og listir á líðandi stund sem Siggi virðist telja að sé
okkar sterka hlið - segja fylliríissögur af frægum fótboltamönnum
og amfetamínsögur af frægum skáldum sem hann þekkti
menn sem þekktu - og svo fer hann með vísur sem Siggi skrifar
hjá sér í litla bláa bók.
Svo tala þeir um einhverja menn hjá Liverpool.
Svo sýnir gamli maðurinn honum málverkin sín og Siggi
kann að segja: Þú ert að breyta bláa litnum hjá þér ...
Svo þegjum við.
Hvað átti ég að segja honum? Að blái liturinn sé alltaf eins
hjá mér? Hann hefur nefið frá mér, augun frá mömmu sinni og
afganginn frá sér en þegar hann þarf að hnerra kæfir hann
hnerrann í fæðingu eins og Vambi gerði alltaf. Þegar hann var
lítill fórum við stundum út á róló og hentum á milli okkar
litlum bolta sem var með mynd af Bamba og hann var duglegur
að grípa en það var ekki ég sem kenndi honum á bolta. Hann á
það til að veifa höndunum eins og ég þegar hann talar; hann
situr stundum einhvern veginn fremst á stólbríkinni og ekur
sér eins og ég og hann á það til að þagna í miðri setningu eins
og ég og fara svo að tala um eitthvað annað - en það var ekki ég
sem fylgdi honum í skólann þegar hann var sex ára og lagaði
rennilásinn þegar hann hafði fest hann í typpinu. Átti ég segja
honum frá jólunum í hans ungdæmi? Þegar ég sat eins og
Chaplin í áramótaveislunni sinni í Gullæðinu og beið eftir því að
Helga og Vambi leyfðu mér að njóta samvista við drenginn og
halda með honum instant-jól í klukkutíma á tólfta í jólum?
En þegar ég horfi á hann finn ég samt hvernig tekist hefur að
draga fram plúshliðina á öllum hans eiginleikum og bæla niður
mínushliðarnar.
Það hefði ég ekki gert.
Og svo brosir hann brosi eins og hann hefði gjarnan viljað
hafa meira af okkur að segja og segir eitthvað við okkur um
heiminn og líf sitt sem verður til þess að manni finnst eins og
honum finnist hann sjálfur vera um það bil tvö hundruð árum
eldri en við - heilum kapítalisma eldri - við séum enn á veiðimannastigi
 en hann kunni að lifa og starfa á öld sérhæfingarinnar.
Hann heldur að við þekkjum ekki vínin sem hann þekkir,
fatamerkin og vísitölurnar og ólíku tegundirnar af ólívum eftir
héruðum á Spáni. Hann heldur að við höfum aldrei smakkað
sushi. Hann heldur að við þekkjum ekki óperurnar, sem eru
víst sameiginleg ástríða hans og Vamba ásamt ítalskri matargerð
... Hann heldur að við þekkjum ekki heiminn. Og svo
stendur hann á fætur og þakkar fyrir kaffið, spyr kannski afa
sinn hvort hann hafi nokkuð málað nýja mynd að sýna sér áður
en hann fari - þú ert að skerpa hjá þér bláa litinn sé ég - og fer
svo aftur til útlanda. Eftir tvö ár verður hann alfarinn.
Og segir frá okkur á hótelbörum þegar hann þarf að tala um
eitthvað sérstætt og skemmtilegt í sínum bakgrunni sem geti
gert viðmælendum kleift að muna eftir honum.
Hann á heima á Fjárlandi. Hann er frá annarri öld - í annarri
vídd þar sem aðrir guðir renna sköpum.
Og með þetta nef.

 Ég man eftir því þegar hann var ellefu ára og við vorum saman
í bílnum mínum og lagið If I fell með Bítlunum kom í útvarpinu
og ég fór að syngja neðri röddina með John og kenndi honum
efri röddina með Paul eins og mamma hafði kennt mér og við
sungum þetta saman eftir allri Hringbrautinni. Þá tengdumst
við. Ég man eftir því þegar hann var sjö ára og gisti og ég sat hjá
honum á rúmstokknum og sagði honum frá huglausum elg og
fákænum íkorna og skelkaðri uglu sem fékk þá með sér í leiðangur
því hún hafði heyrt að heimsendir væri í nánd. Sú saga
endaði úti í skógi held ég undir háu tré því ég kom mér ekki að
því að láta refinn éta þau öll. Þau voru bara öll undir þessu háa
tré að vandræðast eitthvað. Ég man það ekki. Ég man bara rödd
drengsins eftir að ég hafði lokið þessari vandræðalegu sögu og
sat á rúmstokknum hummandi einhverja erindisleysu um Guð
og náðarkraft þegar hann sagði:
- Góða nótt pabbi.

Kannski var eitthvað að hjá Halla

Ég rak burstann inn í munninn og nuddaði varfærnislega jaxlana
vinstra megin - svo hægra megin. Svo vinstra megin.
Pjatti var lagstur og virtist sáttur.
Úr herbergi pabba bárust hrotuhryglur.
Klukkan var korter yfir sex og ég eldaði hafragraut og drakk
kaffi og las blöðin án þess að festa hugann við það og loks var
ég tilbúinn í morgungönguna með Pjatta. Ég leit út; mér sýndist
vera gluggaveður. Ég hugsaði um Kötu, hvort eitthvað væri að,
hvort hún hefði farið eitthvað, hvort hún væri farin frá mér. Ég
hristi hugsanirnar jafnharðan af mér. Þær flögruðu smásveig
og strax aftur inn í hausinn: Var eitthvað að hjá Halla? Var hún
í jarðarför í gær? Af hverju hringdi hún ekki? Var ekki örugglega
eitthvað að hjá Halla? Var of snemmt að hringja núna?
Hlaut ekki að vera eitthvað að hjá Halla?
Ég ákvað að gá að ljósi hjá henni. Og bílnum hennar. Það var
of snemmt að hringja núna. Ég tók upp tólið. Síminn hringdi um
leið.

 Þetta var Ómi:
- Ertu vaknaður? sagði hann.
- Já, sagði ég.
- Heyrðu, gott mál. Ég er aðeins að spá ...
- Nú?
- Heyrðu já. Af því að ég átti sko að sjá um vistirnar og ég er
búinn að taka til matinn fyrir kvöldið í kvöld og var að spá í
hvort við eigum að borða silung á morgun. Sem við veiðum
sko?
- Já já, gerum það bara.
- Bara upp á það sko hvort ég eigi að taka úr frystikistunni
núna. Við bara treystum á silunginn.
- Já.
- Við bara gjörsvovel og veiðum hann!
- Já.
- Heyrðu gott mál. Sjáumst svo hressir á eftir. Ég kem við hjá
þér svona að ganga níu. Ha?
- Allt í lagi.

 Kannski var eitthvað að hjá Halla.

 Þau höfðu alltaf verið tvö. Hann var hjá Gróu ömmu og Hólmkeli
afa uppi í Hlíðum þegar Kata var að vinna og þegar hann
komst á skólaaldur tók Gróa amma yfirleitt á móti honum þegar
hann kom heim úr skólanum og gaf honum eitthvað að borða.
Annars voru þau bara tvö.
Á kvöldin sátu þau og spiluðu veiðimann og rommí og tefldu.
Um helgar fóru þau í gönguferðir, stundum meira að segja alla
leið upp í Hlíðar að heimsækja afa og ömmu og fengu læri að
borða og rabarbaragraut á eftir með rjóma og svo las Hólmkell
afi fyrir þau úr Grettis sögu og síðan drukku þau te og Gróa
amma talaði um stjórnmálamenn sem hún dáði og ljóðskáld
sem hún þráði. Svo hlustuðu þau á strengjatónlist, þögul og innhverf,
þar sem hvert þeirra og eitt gat vitjað afmarkaðra hólfa
innra með sér. Kannski var þetta gerviveröld, of langt frá heiminum
eins og hann var en á sumrin fóru þau samt öll um landið
á litla græna bílnum og reyndu að safna nýjum og nýjum stöðum.
Drengurinn hafði þá undirbúið ferðina með lestri í samráði
við afa sinn og á meðan þau fóru yfir sagnríkt landið sagði hann
frá: Hér er jaðarkani sem við sjáum kannski ef við stoppum hér,
sáuði hann nokkuð? Hann heitir reyndar jaðrakani, leiðrétti
Hólmkell afi gætilega og hélt svo áfram: Vissuði að hann heitir
jaðrikka líka? og bætti jafnvel við: Og jaðrekja? Já og jaðríkja ...
En drengurinn benti áður en afinn gat haldið áfram með fimmhundruð
 og fjörutíu nöfn þessa fugls og sagði: Hei sáuði steindepilinn?
Já, ég sá hann, sagði þá Hólmkell afi áreiðanlega - og
hafði ekkert séð hann - en Gróa amma sagði: Ha hvað hvar?
Þau vöktu á meðan þau vöktu og sáu þegar þau horfðu, vissu
það sem þau vissu og fundu til þegar áreiti heimsins vitjaði
þeirra þótt þau hefðu lært að vísa tilfinningunni sem það vakti
í afmarkað hólf í vitundinni. Og þegar þau stigu loks út úr litla
græna bílnum á fyrirfram ákveðnum áningarstöðum fundu þau
á kinnum sér algöra þögnina sem golan bar þeim. Þá sýndi
drengurinn þeim geldingahnapp og týsfjólu, vallarsveifgras og
puntstrá og hafði til hliðsjónar plöntuhandbók: Sjáiði hérna,
þetta er alveg eins.
Ég vildi að ég kynni að skrifa eins og Skáldís amma því að
mig langar að lýsa þessu skipulega og í réttri röð. Því ég finn
hvernig sumrin þeirra Kötu og Halla streyma hæglát og mild,
dægrin renna saman, mánuðir líða burt, og ár. Hún kallaði hann
oftast Snúð en stundum líka litla fróðleiksmolann sinn og horfði
ástúðlega á hann í baksýnisspeglinum þar sem hann sat á milli
afa síns og ömmu sem hvorugt vildi vera frammí. Hann horfði
stórum augum á landið þjóta hjá eða grúfði sig ofan í litlu vegahandbókina
sem þeir Hólmkell afi höfðu tekið saman í tilefni
af ferðinni og drengurinn hafði skrifað nettri rithendi. Hér bjó
Særún galdrakind, romsaði hann upp úr henni skærri röddu á
meðan þau óku um grænan dal og þau hlógu öll; hér bjó Kristín
taðnös, hélt hann svo áfram og þau hlógu öll uns hann bætti
við: Og hér bjó kerlingin fjórdrepna. Og þau hlógu öll.
 Hann vakti á meðan hann vakti, svaf þegar hann svaf og þegar
hann horfði nam hann jafnóðum það sem hann sá. En áreiti
heimsins hafði ekki vitjað hans - að minnsta kosti ekki heimsins
eins og hann var. Fróðleikurinn streymdi að honum og hann
gerði engan greinarmun á því hvort um var að ræða Grettlu,
Enid Blydon eða Tolkien sem hann var farinn að lesa á ensku á
ungum aldri, Bítlana eða rapparann The Building, teiknimyndasögur
eða vatnslitamyndirnar sem Gróa amma málaði og sýndi
honum alltaf þegar hann kom í heimsókn og spurði hvernig
honum fyndist og hann sagði alltaf að sér fyndust þær mjög
fínar, þó að hann sæi í rauninni engan mun á einni mynd og
annarri.
Hann var augasteinninn þeirra allra. Hann faðmaði allt og
allt faðmaði hann. Þegar hann velti því fyrir sér hver hann væri
og hvers vegna hann væri eins og hann var spurði hann mömmu
sína: Hvar er pabbi minn? og þá svaraði hún: Hann er farinn.
- Og kemur hann aftur? spyr hann.
- Nei, ástin mín, svarar hún.
- Er hann dáinn?
- Nei, eiginlega ekki.
- Hvert fór hann?
 - Ég veit það ekki ástin mín, svarar hún og horfir á hann ástúðlega
í baksýnisspeglinum: Mér sýnist að hann hafi kannski
farið í nefið á þér og eyrun og kannski hökuna.
- Er ég líkur honum? spyr hann.
- Já, svarar hún: En þú ert nú bara aðallega þú sjálfur, Snúður
litli.

 Þegar hann bragðaði áfengi í fyrsta sinn fjórtán ára gamall varð
allt alskært inni í honum og taugaboð hentust fram og til baka
um líkamann á ógnarhraða, hann skynjaði allt á svipstundu og
fyrr en varði var hann hlaupinn niður að sjó eins og byssubrenndur,
 hlæjandi og æpandi. Sælan var eitt langdregið augnablik
og innra með honum liðu mánuðir og ár í skæru leiftri - í
afmörkuðu hólfi.
Ég á erfitt með að gera mér í hugarlund hvernig líf hans hefði
orðið ef þetta augnablik hefði ekki splundrast inni í honum og
breiðst smám saman út frá þessu afmarkaða hólfi og yfirtekið
að lokum gjörvalla tilveru hans.
Það var kvöld. Það var vetur og bráðum færi að snjóa. Hann
var með Tómasi vini sínum og bekkjarfélaga á róluvelli á
Tómasarhaganum og þeir hímdu hvor í sinni rólu klukkan níu
að kvöldi, hálfruggandi og horfðu upp í heiðskíran himininn á
stjörnur himinhvolfsins sem Halli þuldi fyrir vini sínum: Þarna
er Óríon.
- Já, þetta er Óríon, segir Tómas.
 - Og þarna sérðu fjórar stjörnur í ferningi og þrjár fyrir framan.
Það er Karlsvagninn.
- Já, þarna er Karlsvagninn, segir Tómas.
- Hann er líka stundum kallaður Stóri björn. Svo sérðu
nokkrar litlar stjörnur sem eru líkar honum en bara miklu
minni - það er Litli björn ...
 - Já, þarna er Litli björninn, segir Tómas eins og til að staðfesta
að Halli sé með alla rétta.
 Það var kalt. Skammt frá þeim sátu þrír eldri strákar og góluðu
 hver á annan þar til þeir tóku allt í einu eftir þessum tveimur
 hálfruggandi hálfstrákum og kölluðu: Hei, strákar! Svo kölluðu
þeir: Komiði aðeins!
Ég sé þetta.
Það er dimmt. Vinirnir rísa upp úr rólunum hægt og hikandi,
með skilningarvitin vakandi á þann hátt sem maður sér stundum
hjá mjög ungum dýrum. Þeir eldri bjóða sjúss af mjólkurlitu
glundri og segja hei fokk maður. Vinirnir segja nei takk galopnum
augun og sperrtum eyrum - opnu fasi. Taktu aldrei fyrsta
sopann, glymur ábúðarfull rödd eins og í klósetthreinsiauglýsingu
í hausnum á þeim báðum, en bætir svo allt í einu óvænt
við: fyrr en þú ert tilbúinn. Hei fokk maður, segja eldri strákarnir
eins og þær skopfærslur af sjálfum sér sem þeir náttúrlega eru:
Hvað þarna ... ah ... heituði? Vinirnir segja nöfn sín skýrt og
skilmerkilega eins og þeir séu að gefa sig fram í nýjum bekk.
Þeir eldri segja fokk og helvítis maður - og fokk. Og í þarna
hvaða þarna kommon bekk eruði þarna ... viljiði fokkings sjúss
... hafiði prufað að ríða ... og þarna með þarna hvaða fokkings
liði haldiði í ensku klattpsptsyrnunninunni.
Svo góla þeir og þrástagast á þessu fyndna orði. Þetta er
skemmtilegt. Þeim finnst hann örugglega fyndinn og í fyndnum
fötum því að hann er einhvern veginn öðruvísi en hann á
að vera og fötin líka allt öðruvísi en fötin sem þeir eru sjálfir í
eða aðrir strákar yfirleitt - hann er í vönduðum frakka úr gráu
ullarefni sem þau mæðginin völdu saman þegar þau voru bara
tvö í London.
Og sennilega hefði augnablikið runnið upp fyrr eða síðar
eins og högg, snöggt og hnitmiðað. Sennilega var það einhvers
staðar skráð að stund alsælunnar biði hans á róluvelli í vesturbæ
Reykjavíkur og hann yrði skyndilega staddur handan góðs
og ills, handan marka, handan ástar, lögmála, siða og þekkingar
og visku - staddur í heiminum eins og hann er. Það er hvasst.
Sjálfur ofsinn krefst þess að fá að komast inn þetta kvöld og
gjólan er nöpur á kinn. Áhrifin streyma um hann strax við
fyrsta sopann. Það er eins og í honum hafi opnast voldugur og
breiður hljómur. Hann finnur kynlegan hroll hríslast um sig,
fær gæsahúð sem nær inn fyrir húðina þegar blóðið ólmast af
stað í æðum hans og alla leið inn í innsta kjarna hans. Hann
breytist. Hann finnur blóð sitt, finnur að það er rautt, finnur
hvernig það dynur með þungum slætti. Hann finnur að þessi
vökvi opnar afmarkað hólf þar sem hann svipast um forvitinn
og hrifinn.
Eldri strákarnir góluðu «fokk» og gerðu ítrekaðar atlögur að
orðinu «knattspyrnunni». Tómas vinur hans hikaði eftir sinn
fyrsta sopa sem honum fannst ógeðslegur - þetta var eins og
lýsi með úldinni mjólk! sagði hann daginn eftir þegar þeir rifjuðu
þetta upp: Oj! Hann bjó í næsta húsi og var í sama bekk,
þeir teiknuðu stundum saman myndir af drekum og riddurum
sem voru einhvers konar eðluálfar en aðallega þeir sjálfir. Í miðjum
mynda- og hugsanaflaumnum sem hugur Halla fylltist af
strax eftir fyrsta sopann svifu þessar litlu myndir um hálf umkomulausar
 og brjóstumkennanlegar og hann sá í sjónhendingu
hversu kjánalegar þær voru. Hann fylltist ást í garð þeirra
og Tómasar og saknaði hans því að honum fannst hann sigla burt
frá honum og öllu á einhverjum yfirgengilega kátum öldum.
Hann saknaði sín.
Aftur sopi, og þriðji sopi. Og á fjórða sopa er hann farinn að
segja Tómasi og strákunum frá stjörnum himinsins, The Building
og Gollum, herberginu sínu, Gretti Ásmundarsyni og flóru
Íslands, mýrisnípu og Kristínu taðnös - óðamála, og allt í einum
frásagnarvöndli. Þeir segja «fokk maður» hálfpartinn hvumsa
og taka ekkert eftir því að álengdar stendur einmanalegur maður
með hund og horfir á þá.
 Svo er drengurinn hlaupinn af stað niður á Ægisíðu og Tómas
á eftir honum, niður í fjöru þar sem hann æpir upp í ískaldan
vindinn: Ég er fullur!!! Hann var fjórtán ára.

 Hún hafði horft á drenginn sinn fyrr um kvöldið þar sem hann
sat við tölvuna á meðan hún hafði bók í kjöltunni og ekkert
heyrðist annað en lágt klikk tölvuleiksins.
- Í hvaða leik ertu? hafði hún spurt en hann svaraði: Þetta er
svona leikur þar sem ég á að reyna að komast framhjá fullt af
köllum sem reyna að skjóta mig niður. Ég er í svona eiginlega
hálfgildings geimfari sem er samt nokkurs konar eldflaug. Mér
gengur mjög vel.
- Ertu að drepa þá?
- Nja, svona skjóta þá.
- Ó, sagði hún hugsi og horfði á drenginn sinn. Svo þögðu
þau um stund þar til hann sagði:
- Mamma má ég fara út á eftir?
- Að gera hvað?
- Bara. Ekkert. Við Tómas.
- Ef þú verður ekki lengi.
Á meðan hún beið horfði hún út um gluggann á myrkrið og
ljósgeislana frá götuljósunum, auðar götur og þögla bíla. Hún
leit upp um leið og hann kom inn því í henni vaknaði snögglega
válegt hugboð sem henni fannst engu að síður ástæðulaust,
taugaveiklun, ofverndun: Er ekki allt í lagi með þig? spurði hún.
Hann skaust niðurlútur inn í herbergið sitt og muldraði eitthvað.
Hún vék hugboðinu aftur frá sér og af meiri ákveðni, leit
aftur niður og sagði ofan í bókina: Farðu nú að koma þér í rúmið
Snúður minn.
- Já mamma, segir hann.
- Heldurðu að þú sért nokkuð að verða lasinn?
- Nei nei.
Það er hljótt. Það líður drykklöng stund á meðan hann háttar
sig með eyrun full af fáránlegu suði og ískrandi myndir skjótast
um huga hans fram og til baka af vígfúsum afskræmum og tálfúsum
konum, skelkuðum eðluálfum og skvaldrandi fuglum og
öll þessi iðandi hljóð og kliðandi hreyfing fyrir hugskotssjónum
fylgja honum fram á bað þar sem hann pissar á setuna og framhjá
 og út um allt en tekur svo um síðir eftir sjálfum sér í speglinum,
hvessir augun á sig og reynir af alefli að snúa aftur til
sín, og til mömmu, finna aftur leiðina út úr þessu iðandi kliðandi
 hólfi gegnum völundarhúsið sem leiðir inn í gömlu tilveruna
þeirra þar sem hann er Snúður og þekkir fugla og hún er
mamma og smyr samloku handa honum áður en hún vekur
hann á morgnana og Hólmkell afi og Gróa amma standa álengdar
uppi í Hlíðum áhugasöm og ræðin - og fannst hann sjá ljós
við enda gangsins sem snöggvast þegar engu var líkara en að
rödd sem líktist rödd mömmu smó gegnum skvaldrið og surgið
og iðandi kliðinn - og svo aftur hærra, beittar: ER EKKI ALLT Í
LAGI MEÐ ÞIG? og þá hraðar hann sér þangað sem ljósið er
enn við enda eins gangsins og smýgur óséður á ný inn í tilveruna
þeirra og kallar á móti: Jú mamma, auðvitað mamma.
Hann var staddur á klósettinu. Það var hland úti um allt, á
setunni sem hann hafði ekki lyft, á veggjunum og gólfinu. Hann
reif af klósettrúllunni vænan visk og reyndi að þurrka allt upp
eftir bestu getu. Svo sturtaði hann pappírnum niður. Að því
búnu horfði hann á sjálfan sig í smástund í speglinum - nógu
lengi til að brosa og segja lágt og án þess að hún heyrði: Jess!
Hvað hafði hann verið þarna lengi? Mánuði og ár. Hann þvoði
sér um hendurnar og í framan og burstaði tennurnar og flýtti
sér inn í herbergið sitt.
Þaðan heyrði hún hann kalla: - Góða nótt mamma.

 Mánuði og ár. Þau hefðu teflt og spilað og sýslað hvort við sitt
á kvöldin og allt hefði virst óbreytt um sinn, breytingarnar
sjálfsagðar og mjúkar, ósýnilegar. Þau hefðu átt sér hugðarefni.
Og hún hefði fundið af móðurlegum næmleik að nú væri
drengurinn hennar smám saman að þoka sér út úr hringnum
hennar og losa sig með hægð úr faðminum hennar og fikra sig
inn í heiminn þarna úti, reiðubúinn að takast á við áreiti hans.
Hún hefði fundið til stolts. Hún hefði staðið sorgmædd við
gluggann ein á kvöldin og horft á snjófiðrildin í götuljósunum
og hafið svart og hugsað um það hvort hann kæmi kannski með
stúlku heim í kvöld að kynna fyrir henni - sem hún byði te og
þau spjölluðu saman um hugðarefni; bíómyndir og stærðfræðipróf
og Pál Óskar, bara eitthvað skemmtilegt - hún hefði
ekkert farið að stjórna í því. Hún hefði ekkert farið að stjórna
nokkurn skapaðan hlut í því en hefði hugsanlega hringt í
Hólmkel afa og Gróu ömmu sem hefðu fengið sér kvöldgöngu
alla leið ofan úr Hlíðum og litið inn. Þau hefðu stundum teflt og
spilað og sýslað hvort við sitt kvöld og kvöld allt þar til komið
hefði verið að því að hann flygi burt, færi, segði: Bless mamma.
Færi kannski til útlanda að læra tannlækningar. Læra dýralækningar.
Færi kannski til útlanda að læra náttúrufræði. Læra
leiklist. Læra lífið.
Hún sagði við mig: Til þess að einstaklingur geti kviknað í
móðurkviði og orðið til þurfa þúshundruð trilljón litlir en
óskaplega ósennilegir atburðir að gerast og tengjast á réttan hátt
- veistu það? Já, milljón trilljón litlir hlutir þurfa að tengjast á
nákvæmlega hárréttum tíma á nákvæmlega hárréttan hátt.
Hugsaðu þér.
Við lágum hjá henni og höfðum ekki kveikt á sjónvarpinu en
júníkvöldhiminn var á bláum glugga. Ég hagræddi mér vegna
þess að ég var kominn með ofurlítinn náladofa í handlegginn
sem hún lá á, og kyssti svo á ennið á henni og sagði: Já.
- Stundum skil ég bara ekki hvernig nokkur einstaklingur
getur orðið til. Og svo, þegar gelgjuskeiðið kemur, fer allt af stað
aftur, allt riðlast og þarf að tengjast upp á nýtt - hugsaðu þér
bara: Þúshundruð milljón trilljón nýir litlir og ósennilegir hlutir
sem þurfa að tengjast nákvæmlega hárrétt til að einstaklingurinn
komist klakklaust út í lífið.
- Já, sagði ég hugsi: Þetta er ... ósegjanlegt.
Mánuðir, vikur, dagar og ár. Hún sá hann þrekna, grennast
og meitlast. Birtan í augunum dofnaði. Áran yfir honum gránaði.
Hláturinn skæri varð yfirlætislegt hnuss. Gleðin vék fyrir
glotti. Forvitnin beindist að skúmaskotum og umræðuþörfin
beindist að útúrsnúningum. Hann fór að flissa í heimsóknum
hjá Hólmkeli afa og Gróu ömmu, vildi ekki neitt; var samt alveg
til í að skoða málverkin hennar Gróu ömmu en gleymdi sér gersamlega
yfir þeim, fastur í formum og litum, og fékkst ekki til
að tala en sagði svo allt í einu flissandi við Hólmkel afa: Hei
þarna hvað hét hann aftur þarna þessi fugl þarna, var það ekki
jaðrækja?
Röddin breyttist úr mútujarminu og varð að ólundarlegu
bofsi. Hann hvarf hljóðlaust á kvöldin og kom ekki heim fyrr en
seint og rumdi bara eitthvað þegar hún spurði hvar hann hefði
verið eða sagði: Þegiðu kelling. Hvað segir maður við því?
 - Ég veit það ekki, segi ég: Ég veit bara að þú ert engin kelling.
- Ég þakka pent, segir hún og rís upp við dogg og ég horfi á
hana, hvíta kollinn hennar, langa hálsinn, möndluaugun og lyk
með lófa mínum yfir stinn brjóstin: Þú ert engin kelling, endurtek
ég svo og finn geirvörtuna stingast beint inn í krossinn
þar sem líflínurnar skerast.
Og þar kom að þegar hún spurði hann hvort þau ættu ekki að
skreppa í heimsókn til Hólmkels afa og Gróu ömmu umlaði
hann eitthvað um að hann meikaði það ekki. Hún hugsaði með
sér að honum væri ofviða að horfa framan í undrandi og
áhyggjufull andlit þeirra og taldi sjálfri sér trú um að hún skildi
það og reyndi að útskýra það fyrir áhyggjufullum foreldrum
sínum: Þetta gengur yfir, þetta er bara tímabil.
 En þetta gekk ekki yfir, þetta var ekki bara tímabil. Þúshundruð
 litlar tengingar framkölluðu nýjar og nýjar sprengingar.
Eitthvað var að hjá Halla.

 Hann lenti í herleiðingu sem virtist engan enda ætla að taka en
kom honum í sífellt afkáralegri ógöngur. Og samt fólst þessi
herleiðing í að ráfa sömu tíu skrefin fram og til baka milli veggja
í afmörkuðu hólfi án þess að koma auga á ljósið sem daglega
hefði átt að blasa við honum.
Í tíu ár. Á hverju kvöldi vakti mamma hans eftir honum, beið
eftir honum á meðan ofsinn fór hamförum í tilveru hennar og
eirði engu. Hún beið þess þolinmóð að hann kæmi aftur því að
þessi drungalegi dópisti var ekki hann. Mörkin færðust í sífellu.
Hún var hætt að biðja hann um að taka til í herberginu sínu en
reyndi að fá hann til að hlusta frekar á þennan hávaða í heyrnartólum.
Hún var hætt að biðja hann um að elda en reyndi að fá
hann til að mæta alltaf í kvöldmatinn. Og beið átekta.
Einn góðan veðurdag situr hann svo í eldhúsinu gegnt henni
á þriðjudagsmorgni klukkan hálf átta, nýkominn úr þriðju meðferðinni,
og tilkynnir henni að nú sé þetta búið. Og þannig var
það - þetta var búið og hann snerti ekki lengur áfengi eða neitt
annað dóp. Hann endurheimti aldrei sitt opna og grandvara fas
og húmor hans var enn kaldranalegur og ógeðfelldur en hann
var samt hættur og það virtist svo sjálfsagt og auðvelt að það
var allt að því dónalegt.
- Var þetta allt og sumt? segi ég.
- Já, eiginlega, segir hún: Maður fer bara í öldungadeildina og
svo í Háskólann, maður greiðir skuldir sínar, maður hringir í
mömmu sína á hverjum degi og segir henni hvar maður sé niðurkominn
 og hvert maður ætli og hvenær maður komi heim. Maður
tekur til í herberginu og býr um rúmið sitt, agar sig og maður
gætir þess að kætast ekki um of, eða reiðast. Maður gætir sín.
 Þau sitja einn daginn í eldhúsinu á Tómasarhaganum á laugardagssíðdegi
og borða pítsu sem hann bjó til handa þeim og
hann segir henni frá því sem fór stundum um huga hans þegar
hann var vitlaus af eitri, segir henni frá vökusvefni og svefnvöku,
frá fólki sem er brunarústir, frá dílerum og djöflum og
ódáðum. Hann segir henni frá því að hann hafi stundum fundið
lófa hennar á enni sínu, svalan og líknandi, og hann skuldi
henni svo margt og geti aldrei greitt fyrir það nógsamlega sem
hann gerði á hennar hlut. Hún horfir á hann grátfegin.
Og nú ætli hann til Akureyrar.
- Ha?
- Já, segir hann og brosir gamla og opna brosinu sínu sem
minnir hana á að hér er komin stundin sem hefði getað komið:
Við Ísabella Ósk, þú veist, við höfum verið að tala um að okkur
langi til að fara að búa almennilega saman. Nú er komið ár frá
því að við vorum saman í meðferðinni og hittumst og kominn
tími til að stíga næsta skref, ég ætla að verða almennilegur
pabbi fyrir litla strákinn hennar og svona og okkur finnst að við
verðum að byggja upp tilveruna annars staðar. Þú veist að hún
er frá Akureyri og hana langar sem sagt að vera nálægt fólkinu
sínu.
- Nú?

 Maður fer sem sagt til Akureyrar í Háskólann þar, burt frá
gráma og brunarústum og ódáðum, burt frá skelfingum fortíðarinnar
 - og svo fer maður að koma reglulega fram í sjónvarpsþáttum,
því þegar maður hefur sagt skilið við eitrið eru manni
allir vegir færir. Hann giftist gyðjunni sinni frá Akureyri, henni
Ísabellu Ósk, og var áður en varði orðinn vinsæll sjónvarpsmaður
og kominn með tvö lítil börn til viðbótar við litla drenginn
hennar og jeppa og snjósleða, skíði á helgum og hesta - en samt
er eitthvað sem enn vantar: Af hverju kemur þú ekki bara norður
til okkar mamma?
- Af því vinur minn að ég bý hér ...

 - Var þetta allt og sumt? Hvernig fórstu að því að hætta? spurði
ég hann einu sinni þegar við Kata vorum í heimsókn fyrir norðan
hjá þeim Ísabellu Ósk og börnin voru farin að sofa.
- Með því að hætta, svaraði hann: Ég bara hætti.
- Var það allt og sumt? spurði ég.
- Ég hugsa ekki um það, sagði hann: Þetta gerðist. Ég hætti.
Ég hitti Ísabellu Ósk og þá fór ég að hugsa einhvern veginn alveg
á nýjan hátt, hætti að hringsnúast. Þú veist: Ástin sigrar.
Veistu hver niðurstaða mín er? Þú veist, um lífið? Hún er þessi:
Tilgangur lífsins er gangur lífsins. Ég hugsa annars ekki um
það. Ég hugsa yfirleitt bara um næstu tvo klukkutímana og
reyni að vanda mig við þá. Eins og til dæmis þegar ég er að tala
við ykkur núna og drekka te og hafa það huggulegt - þá reyni
ég að vera allur bara í því. Ég hugsa um hvernig ég á að gæta
mín og einbeita mér að því að lifa af næstu tvo tímana - og njóta
þeirra líka.
Hólmkell afi og Gróa amma lifðu það ekki að sjá hann í Fugli
dagsins þar sem hann sýnir tiltekinn fugl í tíu mínútna þætti
eftir fréttir á þriðjudags- og fimmtudagskvöldum, og hefur unnið
 hugi og hjörtu þjóðarinnar með sömu einlægu fróðleiksgleðinni
sem hann hafði fengið í arf frá móður sinni og afa og ömmu
og tókst að endurheimta með tilstyrk ástarinnar á Akureyri.
Þau lifðu það heldur ekki að hitta mig. Þegar þau dóu með
tveggja vikna millibili, fyrst hún og svo hann, örþreytt og vonsvikin
héldu þau að Kata myndi alltaf vera ein. Tilgangur lífsins
er gangur lífsins.

Hei manni

Ég kvaddi Óma, hélt á tólinu og horfði á það, lagði það svo frá
mér. Klukkan var hálf sjö. Ég fór fram og í skóna og jakkann.
Pjatti lötraði ánægjulega til mín og við vorum að búast til farar
þegar hann staðnæmdist snögglega, spennti vöðvana, leit á herbergishurðina
hjá pabba, sperrti eyrun og leit á mig.
Ég leit á hann og svo á hurðina.
- Getur það verið? spurði ég lágt.
Hann leit á mig og aftur á hurðina og ég fylgdi augnaráði
hans og sá þá að hurðin hafði verið örlítið dregin frá stöfum.
Við biðum grafkyrrir og héldum niðri í okkur andanum í
smástund uns dyrnar opnuðust alveg og grár kollur kom varfærnislega
í ljós í morgunskímunni.
Hún var alklædd, hafði hneppt að sér grábrúnni kápu og hélt
með annarri hendinni um konuveski en hin hélt enn um hurðarhúninn.
Hún horfði á okkur ráðþrota. Munnsvipur hennar var
mjótt strik og vitnaði um ráðvendni og löngun til að láta gott af
sér leiða. Hún var smávaxin og fíngerð og virtist hafa greitt sér
vandvirknislega og sett hárið upp í hnút áður en hún afréð að
leggja í þessa svaðilför að laumast út. Skyldi hún hafa gert þetta
oft?
- HA-HA-HA!
Ég hló hjartanlega og einhvern veginn skipulega eins og ég
geri stundum þegar ég kemst í vandræði og hún horfði skelkuð
á þennan glaðværa náunga sem skálmaði til hennar stórum
skrefum með útrétta höndina eins og hress frambjóðandi.
- Einar, ég er sonur ... hans ...
 - Já, ég veit. Einmitt. Anna. Við höfum nú aldrei hist en maður
hefur nú svo sem séð þig ...
Handtak hennar var viðfelldið. Inni buldu díonýsískar hrotur
og sem snöggvast horfðumst við tvö í augu og brostum kankvíslega
 eins og við ættum núna hlutdeild í skemmtilegu leyndarmáli
því að við þekktum bæði hvernig hann lætur í svefni.
Gamli gaur! hugsaði ég og gat ekki gert að því að þykja örlítið
til um kvennafarið á gamla manninum.
- Ég vinn hérna á bókasafninu og við höfum stundum hist
þar, við pabbi þinn.
- Já einmitt, sagði ég.
- Ég var einu sinni góð vinkona hans.
- Það er nefnilega það, sagði ég.
Svo smokraði hún sér út um dyrnar og sagði niðurlút:
- Já já ...
Ég þagði um stund en fór svo að humma með sjálfum mér
eitthvert damm-dí-damm eins og ég geri stundum þegar ég
kemst í vandræði og allt í einu vissi ég ekki fyrri til en ég var
farinn að humma í hálfum hljóðum lagið úr Rúmfatalagersauglýsingunni:
- Luddu-ruddu-duddu-du ...
 Þetta er eitthvert heilkenni hjá mér - að fara út úr vandræðum
að syngja einhver asnaleg lög sem hæfa hvorki stað né
stund. Við brostum svo aftur hvort til annars og ég hætti söngnum
jafn snarlega og ég hafði byrjað hann, ræskti mig og sagði:
- Við eigum kannski eftir ... Nú þarf ég víst ... Hundurinn ...
- Já já, sagði hún og forðaði sér. Loksins hafði mér tekist eftir
öll þessi ár að sjá framan í eina af þessum dularfullu vinkonum
föður míns sem hann hafði verið að pukrast með frá því að ég
var barn og ég hafði stundum heyrt hvæst um bak við lokaðar
dyr á meðan ég stóð frammi á náttfötunum með tannburstann í
annarri hendinni og bókina um Alfinn álfakóng í hinni.

 - Æjá, segi ég við Pjatta sem virðist hugsi: Það gengur svona.
Erum við ekki annars bara hressir?
Morgunloftið er grátt og svalt og ég tel mér trú um að það sé
hressilegt. En það er bara grátt. Það er allt svo grátt. Klukkan er
að verða sjö og það er allt svo grátt.
- Hei manni!
Ég lít upp og sé lítinn strák standa á gangstéttinni hinum
megin götunnar. Hann er sex eða sjö ára. Ég vissi ekki að litlir
strákar kölluðu ennþá hei manni og mér finnst skrýtið að hann
skuli vera aleinn úti svona snemma. Mér finnst þetta farið að
verða býsna fjörugt félagslíf hjá mér svona í morgunsárið þegar
við Pjatti erum vanir að vera einir og í friði.
- Má ég halda í hundinn? segir hann.
- Já já, segi ég og labba rólega til hans og leyfi honum að
halda ögn í Pjatta sem situr kyrr með tunguna lafandi út úr
kjaftinum.
- Þú mátt alveg klappa honum líka, segi ég svo.
Hann hikar ögn, réttir svo fram lítinn, krepptan hnefa.
 - Á maður ekki að láta þá þefa af hendinni? spyr hann píreygur.
- Jú ætli það sé ekki ágætt, segi ég: En þú ættir kannski ekki
að kreppa svona hnefann. Hann gæti haldið að þú ætlaðir að
kýla sig.
Strákurinn veit ekki alveg hvað hann á að gera og þorir ekki
að rétta úr hnefanum fyrr en Pjatti hnusar af hvítum hnúunum
og sendir honum sitt vinalegasta augnaráð. Það tekur smástund
að sléttast úr hnefanum og hann leggur opinn lófann varlega á
hausinn á Pjatta. Mig langar að strjúka kollinum á honum. Það
er allt svo hljótt í morgunblænum. Það er allt svo grátt.
Mig langar að spyrja strákinn hvað hann sé að gera úti svona
snemma en ég geri það ekki.
Ég brosi.
- Jæja vinur, nú þurfum við að labba. Hvar átt þú heima?
- Þarna.
- Og hvað? Hvar eru pabbi og mamma?
- Þau eru sofandi. Eða pabbi. Hún er á Ísafirði.
- En ...
- Hún á heima þar sko. Eða við.
- Ó. Og pabbi þinn, hann er hér?
- Já.
- Jæja. Allt í lagi þá.
- Já. Allt í lagi.
- Við Pjatti ætlum að labba þá.
- Já. Allt í lagi. Ég er hjá honum núna bara. Í viku. Annars á
ég annan pabba. Þar.
- Jæja kallinn.
- Já. Allt í lagi.
- Er ekki allt í lagi vinur?
- Jú. Ég er með lykil. Má ég þá klappa honum aftur á eftir?
Honum Pjatta?
- Já auðvitað.

 Pjatti kom til mín fyrir sex árum. Eitt kvöldið var bjöllunni allt í
einu hringt hjá okkur og þegar ég drattaðist til dyra stóð Ómi
þar með lítinn hvolp.
 - Heyrðu! sagði hann: Gott. Þú ert heima! Ertu að gera nokkuð
merkilegt?
Og án þess að bíða eftir svari snaraðist hann inn framhjá mér
og dró hvolpinn á eftir sér snuðrandi og flaumósa með rófuna
eins og dindilinn á mjög æstu lambi.
- Hann vantar gott heimili, þennan. Mamma var að kaupa
hann og heldurðu að hún hafi svo ekki bara verið með ofnæmi
fyrir honum. Hann heitir Lancelot og kann allt nú þegar. Fyrirtaks
blindrahundur.
- En ég er ekki blindur, sagði ég.
- Þú skalt nú bara þakka fyrir það, sagði Ómi hress: Þannig
að þú ætlar sem sagt að taka hann?
- Nei ja ...
- Gott mál. Ég fæ nú stundum að heimsækja hann, er það
ekki? Heyrðu þú kannt alveg á svona hund, er það ekki? Hvar
hann skítur og þetta? Þetta er fyrirtaks smalahundur. Jæja, verð
að rjúka. Bless.
- En ég er ekki smali.
- Nei, hahaha. Gott mál. Þetta er maturinn hans. Verð að rjúka.
 Hann rétti mér poka fullan af dósum og síðan ólina á hvolpinum
og hafði einhvern veginn náð að aka burt áður en þeim
hlutanum af mér sem hikar og segir nei gafst ráðrúm til að taka
stjórnina. Ég stóð hvumsa á októberkvöldi og hélt um hálsólina
á litlum hvolpi sem var sagður heita Lancelot.
- Hvað var þetta? kallaði pabbi.
- Þetta var Ómi.
- Og ætlarðu ekki að bjóða honum inn drengur?
- Hann er farinn.
- Og bauðstu honum ekki inn?
- Æ pabbi, láttu ekki svona. Hér er hins vegar Lancelot.
Hvolpurinn rak upp bofs um leið og ég leiddi hann inn og
pabbi hrökk í kút en fór svo strax að hlæja: Nei, hvað höfum við
hér! Og Lancelot litli rak óðara upp glaðlegt gelt en leit samt til
mín eins og til að láta mig vita að ég væri ekki gleymdur.
- Koddu koddu koddu, tautaði pabbi: Bússí, bússí, bússí.
Koddu til afa og fáðu að éta. Hann lokkaði hvolpinn með sér
fram í eldhús en ég fór fram á gang að sækja pokann með hundamatnum.
Þegar ég kom inn var pabbi að setja á disk afganginn
af fiskigratíninu sem við höfðum borðað. Lancelot leit á hann
hissa. Þá fór pabbi og náði í skyr inn í ísskáp og setti á disk en
hundurinn vildi það ekki heldur. Og ekki heldur seríós.
 - Voðalega er hann pjattaður, sagði pabbi: Að vilja ekki fullgóðan
og venjulegan íslenskan mat. Hvað sagðirðu að hann
héti? Prins Valíant? Nei - hann skal sko fá að heita Pjatti á þessu
heimili. Og bittinú.

 Litli strákurinn var horfinn þegar við Pjatti komum til baka.
Hins vegar höfðum við mætt konu með hund niðri á stíg og
hundurinn leit út eins og Gregor Samsa. Pjatti hnusaði af honum
 kurteislega en hélt svo áfram eftir að hafa gert honum afdráttarlausa
grein fyrir því að um frekari samskipti þeirra á
milli yrði ekki að ræða. Konan brosti afsakandi til mín yfir litla
afstyrminu. Fjörugt félagslíf.
Ég var aftur orðinn sársvangur og mig langaði í kaffi. Það var
hrollur í mér. Ég hafði ekki séð bílinn og ég fékk það sterklega á
tilfinninguna að Kata hefði ekki sofið heima hjá sér í nótt. Var
hún hjá vinkonu sinni? Var ekki allt í lagi? Var hún komin út á
land? Var hún hjá Halla? Var eitthvað að hjá Halla? Hafði hún
lent í slysi?
Var hún hjá vinkonu sinni?
Mér fannst þetta skyndilega óþolandi. Var ekki of snemmt að
hringja? Jú það var alltof snemmt. Klukkan var rétt að verða
hálf átta. Ég tók upp tólið og hélt á því um stund, valdi svo númerið
heima hjá henni. Ég heyrði strax á sóninum að hún myndi
ekki svara. Ég lét hringja lengi.

 Og svo gerist það skyndilega. Yfir mig hvolfist gamla magnleysið
og ég gef frá mér lágt ýlfur þar sem ég stend með símann í
hendinni, maginn í mér umhverfist, mér sortnar fyrir augum,
ég síg niður á gólf með tólið í hendinni og dreg hægt undir mig
fæturna og grúfi andlitið í lófanum og græt hljóðlaust.
Pjatti kemur til baka innan úr herberginu mínu þar sem hann
var búinn að koma sér fyrir og leggst við fætur mér. Ég finn
mjúka nálægð hans og tryggð.

 Ég dæsi. Já það satt, segi ég svo og legg frá mér tólið: Við skulum
ekki láta svona.
Ég stóð upp og gekk inn í eldhús að laga meira kaffi. Svo fór
ég aftur inn til mín og tók til aukanærföt og sokka og setti í
tösku. Ég gáði hvort ég ætti ekki nóg af laxapokum og skoðaði í
flugukassann sem ég hafði erft eftir félaga pabba í hljómsveitinni,
Friðrik Löve, fullan af landsfrægum flugum sem hann
hafði fundið upp, svo að mér leið alltaf eins og leirskáldi að
skrifa við púlt Halldórs Laxness þegar ég notaði það; ég valdi
nokkrar nánast af handahófi og setti í box. Ég ákvað að koma
við í búð á leiðinni og kaupa meira taumefni. Ég braut svo lopapeysuna
 saman og lagði vandlega ofan í töskuna þar sem grifflurnar
voru líka á sínum stað ásamt koníakspelanum handa
Óma, sokkunum og nærfötunum og snyrtibuddunni með tannburstanum
og þvottapokanum. Ég náði í grænbrúna pokann
með Hexacane-bambusstönginni hans Beinteins afa. Svo fór ég
aftur inn í eldhús. Kaffið var tilbúið. Pabbi svaf enn.
Ég horfði á bollann um stund áður en ég saup á kaffinu, fletti
blaðinu þangað til ég var kominn á bíósíðurnar, leit þá upp og
hætti, horfði fram á gang þar sem blasti við mér gamla innrammaða
úrklippan úr Mogganum með Danshljómsveit Binna
Frank.
 Ég var örmagna og við það að láta hugfallast á ný þegar síminn
hringdi loksins hátt og hvellt.

