Ég ætla að skrifa um Helgu og mínar umliðnu ástir því að mig hafði ekki bara dreymt Hálogaland og ýmsa dynki tilveru minnar heldur líka fröken Suðurlandsbraut. Sennilega var hún stúlkan á bekkjarmyndinni. Einu sinni þráttaði ég við hana um það hvort maður ætti að bursta tennurnar strax þegar maður vaknaði eða hvort maður ætti fyrst að borða morgunmatinn eins og hún sagði því það tæki því ekki að bursta tennurnar til að óhreinka þær strax aftur. Þá bjuggum við saman. Ég hélt því fram að tannburstunin  væri í senn lokaathöfn næturinnar og fyrsta athöfn dagsins og ef maður færi að fresta henni á annað borð gæti maður allt eins beðið fram yfir hádegismatinn - og því þá ekki líka fram yfir kaffitímann? Ég man ekki hvað Helga sagði. Ég þarf ekki að muna það - við urðum aldrei hjón. Í rauninni var hún ágæt þótt hún væri heldur mjó og andvíg góðum mat. Hún var fyndin og hafði gaman af því að hlæja og fíflast. Hún kunni að vera ung. Hún var dugleg að kitla mig og ég hló mikið og argaði: Hættu hættu! Hún átti grænan samfesting sem hún fór í þegar hún vildi vera hún sjálf. Hún var oft með ljóst hárið í skátagli og hafði framstæðar tennur og á laugardögum spilaði hún ABBA á hæsta styrk og veinaði með - The Winner teeeíííks it all! - á meðan hún ryksugaði með rykkjóttum hreyfingum. Þannig var hún. Orkan kom með rykkjum og loftið iðaði af framtíð. Við höfðum verið saman í barnaskóla og þegar við vorum rúmlega tvítug hittumst við allt í einu á Hótel Borg þrjár helgar í röð og fórum alltaf heim saman og töluðum alla nóttina og elskuðumst og borðuðum saman ommilettur sem ég bjó til á meðan pabbi hélt sig hæversklega inni hjá sér. Þegar við hittumst svo á Óðali fjórðu helgina fannst okkur að þetta hlytu að vera Örlögin og ákváðum að rugla saman reytum okkar. Reytaruglið stóð í rúmlega hálft ár í lítilli íbúð á Suðurlandsbraut sem pabbi hennar átti. Upphaflega hafði þetta verið gömul lögfræðistofa  sem hann hafði komist yfir vegna skulda einhvers lögfræðings við hann og honum hafði svo hugkvæmst að breyta í einhvers konar íbúð til að leigja ungu fólki. Hann var byggingaverktaki og skildi ágætlega krana og steypu og sálarlíf miðaldra karlmanna sem unnu hjá honum en hann hafði ekki hugmynd um hvað heimili snerust um. Það höfðum við ekki heldur. Eldhúsið var frammi á gangi og við þurftum að deila því með niðurlútum endurskoðanda og sídrukknum ljósmyndara sem sérhæfði sig í myndum af fermingarbörnum. Mig rámar í að öll íbúðin hafi verið klædd panel sem var gulur eins og reykingamaður  og gott ef það var ekki hamrað gler í útihurðinni - maður  átti von á því að fá Peter Lorre og Sidney Greenstreet í heimsókn á hverri stundu. Þetta var að minnsta kosti rangt leikrit í skakkri sviðsmynd. Við höfðum þarna einn hægindastól með skakkri löpp sem pabbi hafði útvegað hjá Binna Frank og einn sófa frá pabba hennar sem við breiddum yfir grænt teppi. Í staðinn fyrir stofuborð höfðum við raðað upp fjórum ölkössum sem pabbi útvegaði hjá Sæla vini sínum og yfir þá breiddum við grænan dúk. Svo settum við einhverja burkna hér og þar því að við héldum að það væri gert á heimilum. Við vorum tvítug. Á nóttunni lágum við saman nakin og héldum utan um hvort annað meðan við blunduðum ýmist, sváfum eða vöktum, hjöluðum eða þögðum og þótt hún væri mjó var líkami hennar hlýr og mjúkur og á meðan ég hélt utan um hana fann ég hvernig við tengdumst, og líka þegar hún kitlaði mig og þegar við elduðum saman mat og þegar við hittumst í skólanum. Þar sá ég hana stundum út undan mér með öðrum stúdentum - og fann ævinlega einhvern sting þó að hún væri kannski bara að borða epli.
