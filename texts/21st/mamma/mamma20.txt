Það fór mjúkur og letilegur seyðingur um líkama minn af því að hann þekkti hana og mundi hlýju hennar og mýkt og hann vildi tengjast á ný en mér fannst óþægilegt að sjá hana í nýju og ankannalegu samhengi úti í þjóðfélaginu, eins og ég vissi að sú sýn væri fyrirboði um eitthvað annað; ég man varla hvað við vorum að læra, sennilega var ég að læra mannúðarmálfræði en hún í geimréttarhagfræði. Það skipti ekki máli því að við tengdumst. Við vorum ekki oft sammála þegar við töluðum saman um svokölluð þjóðmál sem ég hafði engan áhuga á og sneri bara út úr öllu sem hún sagði þegar hún var að reyna að koma mér í skilning um að óréttlætið í heiminum er rangt. Hún sagði oft við mig: Æ. Þú ert svo mikill asni, og þá sagði ég kannski: En þér finnst ég sætur ... og þá varð hún pirruð og hvæsti: Æ þú ert asni ... og: Þú ert óþolandi. En við tengdumst. Við sóttum næringu hvort til annars í þessum  faðmlögum í tunglsljósinu á nóttunni og fundum í svefnrofunum einhverja kennd sem stundum líktist sorg og stundum hamingju og stundum girnd og stundum þeim undarlega hrærigraut af þessum kenndum sem er kenndur við ást.  Einn daginn þegar ég kom heim úr skólanum sat hún í hægindastólnum,  fremst á honum, og hún var ekki í græna samfestingnum heldur í nýrri hvítri blússu og hún var búin að mála sig og taka hárið úr skátaglinu og snúa það einhvern veginn upp í einhverja hárgreiðslu. Það var að vora - útmánaðaslabbið þakti göturnar og allt var skyrgrátt í staðinn fyrir að vera dökkgrátt. Hún leit út eins og hún ætlaði að sækja um vinnu sem sjónvarpsþula.  Hún var með eitthvað ilmvatn og ég fann strax lyktina af því og það fór seyðingur um líkama minn um leið og ég kom inn og mér leið í fyrsta sinn eins og ég ætti þarna heima. Ég fann fara um mig fagnaðarbylgju þegar ég tók eftir því að hún var búin að breiða hvítan dúk á svarthvíta sjónvarpið og setja þar eitthvað rautt blóm því þetta var undursamleg tilbreyting frá öllum þessum grænu ábreiðum og dúkum alls staðar. Á eldhúskollinum var skál með einhverju gráfíkjukexi sem hún vissi ekki að mér fannst vont en mér var alveg sama því að það var heimilislegt og sýndi umhyggju. Vinkona hennar var hjá henni. Hún stóð fyrir aftan hægindastólinn og á meðan Helga talaði hélt hún um bakið á honum eins og til að aftra honum að stökkva af stað. Þær voru báðar grafkyrrar. Hárgreiðslan og ilmvatnið  og málningin, vinkonan sem hélt stólnum í heljargreipum,  sjálf tilgerðarleg stellingin, nýja blómið og fegurð jarðarinnar sem geislaði hana alla: Ég vissi undireins hvað hún ætlaði að segja mér en ég átti ekki von á því að hún segði það eins og persóna í skáldsögu eftir Skáldísi ömmu. - Ég er með barni.   Ég hugsa hlýlega til hennar því að hún er móðir sonar míns. Hitt er meiri spurning hvort ég sé faðir sonar míns. Þó að ég væri náttúrlega pabbinn. Hafði ég reynst honum sem faðir? Ég horfði í spegilinn með tannburstann enn á lofti og gaumgæfði líf mitt ... átti maður kannski að bíða með að bursta tennurnar? Mínar umliðnu ástir. Mínar margvíslegu umliðnu ástir. Ég leit spyrjandi á Pjatta sem reis snarlega á fætur eins og til að segja: Hættu þessu.   Ég átti ekki von á því að þetta myndi enda þarna því ég hélt að þetta væri upphafið. En við Helga lögðum sem sagt niður þetta einkennilega heimilishald á Suðurlandsbraut og ég flutti aftur á Fálkagötuna til pabba en sjálf fór hún heim í Fossvoginn til foreldra sinna á meðan hún beið þess að Örlögin legðu kapalinn upp á nýtt. Ég lá einn um nætur á gamla bláa fermingarbeddanum  mínum þar sem maður átti að geyma rúmfötin sín í útdraganlegri skúffu og lökin krumpuðust á meðan ég bylti mér, einn, orðinn of stór fyrir þá einu tilveru sem bauðst. Hún sá það ekki fyrir sér að við myndum geta átt samleið og hún vildi ekki að ég yrði viðstaddur fæðinguna - en ég var náttúrlega pabbinn. Við áttum alveg að geta orðið vinir.
