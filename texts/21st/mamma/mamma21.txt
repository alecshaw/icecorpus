Mig langaði að vera viðstaddur og hringdi nokkrum sinnum í hana til að telja henni hughvarf. Þá grét hún. Svo bað hún mig að hætta þessu, þetta þýddi ekkert, hún væri búin að ákveða þetta og ég sagði allt í lagi og vertu sæl og Guð blessi þig, og stóð svo einn í miðri stofunni og gólaði. Ég lagðist á hnén og barði krepptum hnefum í gólfið og í veggina og gólaði. Ég syrgði líf mitt og tilveru. Að lokum hringdi pabbi hennar í mig og bað mig að hætta að hringja í hana - það þýddi ekkert og ef mér þætti vænt um hana skyldi ég hætta þessu. Ég sagði: Allt í lagi, og lagði á. Svo fæddist hann Siggi litli og ég var náttúrlega pabbinn. Þar með hafði ég - náttúrlega - lokið hlutverki mínu. Helga virtist hafa hugsað þetta þannig að einn karlmaður myndi henta vel sem blóðfaðir - náttúrlega - en annar karlmaður dygði betur sem heimilisfaðir enda reyndi í þeim efnum á allt aðra eiginleika. Þetta er einhver séríslensk kvennaspeki. Ég fékk að hafa Sigga litla viku og viku hjá mér fyrstu árin eða þangað til ég fór til Danmerkur í arkitektúrinn. Hafði ég ekki reynst honum sem faðir? Nætur þegar ég hafði svæft hann með því að raula fyrir hann: «Nú legg ég augun aftur/ó Guð, þinn náðarkraftur ...» Þessar tvær línur aftur og aftur því ég mundi ekki hvað kom næst? Nætur þegar ég hafði gengið með hann um gólf og hann grátandi út af ókyrrð í maganum eða slæmum draumförum og ég hafði tekið hann upp og kysst hann og strokið honum um höfuðið og sagt svona vinur þegar hann datt og meiddi sig?  Daga úti í garði með flugdreka sem lyppaðist jafnharðan niður hvað sem við reyndum að hlaupa með hann og endaði svo allur í flækju sem við þurftum að greiða úr, hlæjandi? Daga úti á róló þegar ég lyfti honum upp í rennibrautina og horfði á hann skríkjandi yfir mér áður en hann lét sig gossa? Og sjálfan 17. júní einu sinni með hann á háhesti niðri í bæ? Og samt stóð ég þarna með tannburstann á lofti tilbúinn að strjúka nóttina af tönnunum og spurði sjálfan mig hvort ég hefði reynst honum sem faðir. Hvað gera feður með sonum sínum?  Horfa með þeim á Formúlu 1? Öskra á þá á fótboltaleikjum? Kenna þeim hnúta? Helga kunni þá alla. Hún kenndi Sigga litla að reima skóna sína, reikna og kveða að, sjóða kartöflur og ganga frá fötunum sínum og verða fjármálasnillingur. Og svo kom Vambi sem hafði verið með okkur í barnaskóla og vomað álengdar alla tíð. Hann varð fjölskyldufaðirinn og horfði með drengnum á Formúlu 1 og málaði herbergið hans og sat hjá honum  og hélt í höndina á honum þegar átti að taka úr honum hálskirtlana og var þarna enn þegar hann vaknaði.   Maður skynjar aldrei hina afmörkuðu stund. Maður veitir henni ekki athygli frá degi til dags, þessa vikuna, hinn mánuðinn; stundirnar streyma endalaust og sjálfa hina afmörkuðu stund greinir maður ekki. Flóð fylgir fjöru, dagar dofna, mánuðir líða og ár. Við sitjum svo í hvunndagsrökkri á miðvikudagslegu kvöldi með súpuskeið á lofti á leið í munninn og það rennur upp fyrir okkur að allt er fjarverandi. Það gerðist allt í einu einhvern tímann að maður missti af mannlegri snertingu. Sambandið rofnaði. Maður hætti að tengjast. Og fólk hverfur inn í þann gráa flaum sem er allir hinir. Helga og Vambi bjuggu í einbýlishúsi í Breiðholti sem mér þótti hlálegt og ráku saman lögfræðistofu sem hlægði mig líka. Helga var svo allt í einu orðin borgarfulltrúi fyrir einhvern flokk og alltaf að skrifa greinar í blöðin með gleraugu á nefinu sem ég hafði aldrei séð og smám saman hætti ég að hnussa og hlæja því ég skynjaði að ég hafði ekki forsendur til að hafa skoðun á tilveru hennar. Ég hafði alltaf vitað að hún væri öðruvísi en ég - jafnvel af öðru sauðahúsi - en ég hafði ekki gert mér grein fyrir því að hún væri allt önnur þjóð en ég. En hafi hún verið hin þá var ég sjálfur enn ekki orðinn þessi. Ég hætti í Háskólanum og fór að afgreiða í bókabúð, byrjaði í sálfræði, fór svo í guðfræði.
