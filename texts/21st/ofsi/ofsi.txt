Ofsi
Einar Kárason
Reykjavík 2008

Eyjólfur

Fyrsta veturinn sem segja má að ég hafi lagst í híði, en það átti
eftir að gerast oftar, hafði ég nógan tíma til að hugleiða stöðu
mína og örlög. Ég horfðist í augu við að þvert gegn draumum
mínum þá yrði ég víst aldrei álitinn stórvægilegur aðili í þeim
átökum sem geisuðu í landinu. Og að þótt ég væri kominn í
lið með Sturlungunum þá yrði ég aldrei metinn til fulls sem
einn af þeim. Ég var auðvitað ekki fæddur inn í ættina og
þeim ekkert skyldur; ég flaut bara inn með því að vera kvæntur
 minni konu. Kannski var staða mín fyrst og fremst hlægileg
og fáránleg; þegar ég var að alast upp í Hvammi í Vatnsdal
var mitt fólk eins og flestir aðrir Húnvetningar í liði með
Kolbeini unga. Svo mjög að faðir minn var með Kolbeini og
Gissuri í liði á Örlygsstaðafundi. Að ég, sonur eins af mönnum
Kolbeins, ætti síðar eftir að kvænast dóttur foringja Sturlunganna
í þeirri orrustu, dóttur sjálfs Sturlu Sighvatssonar sem
þar var drepinn ásamt föður sínum og nokkrum bræðrum,
það hefði varla hvarflað að nokkrum manni.
Og vel að merkja sá ég bróður Sturlu heitins, Þórð kakala,
fyrst þegar hann kom í hefndarför í Vatnsdalinn ásamt harðsnúnum
flokki manna og lét drepa föðurbróður minn; þetta
gerðist ári fyrir Flóabardaga. Á þeim tíma var ótti manna við
þau blóðþyrstu ómenni Sturlungana álíka mikill og hræðslan
við eilífa útskúfun; Sturlungar voru eins og árar vítis.
Seinna, eftir að Þórður kakali hafði sigrað og var orðinn
hæstráðandi alls Norðurlands, þá áttum við reyndar eftir að
sjá að hann var fyrirtaks náungi. Hann var mér alltaf góður og
hliðhollur, hann var mér skjól og vörn. Sýndi mér og okkur
Ásgrími bróður mínum báðum virðingu, sem hjá mörgum
liggur ekki beinlínis á lausu; hann tók okkur smám saman inn
í sinn innsta hring og maður fékk hreinlega að vera vinur hans,
þessa stórbrotna manns. Það voru reyndar gamanmál og rægitungur
á sveimi um að hann væri fyrst og fremst að vingast
við okkur Ásgrím til þess að komast þannig í mjúkinn hjá
Kolfinnu systur okkar, sem allir menn horfðu á löngunaraugum
og Þórður átti reyndar síðar eftir að eignast dóttur með
- en aldrei hvarflaði slíkt að mér. Því er á hinn bóginn ekkert
að leyna að hann kom því í kring að mér var gefin Þuríður
Sturludóttir; mín tígulega kona með sitt skap, sem getur bæði
verið grimmt og úfið eins og menn segja mér að úthafið sé,
og smám saman fór Þórður að umgangast mig og meta ekki
síður en frændur sína sem voru fæddir Sturlungar og þegar
svo Þórður var kallaður út á konungsfund sýndi hann mér það
vinarþel og þá virðingu að skipa mig einn af gæslumönnum
síns ríkis; hér í Skagafirðinum.
En það var eftir að hann var farinn sem mér varð ljóst að ég
yrði aldrei tekinn inn í innsta hring Sturlunganna. Sturla Þórðarson
var stundum að ráðgast við aðra af leiðtogum þeirra, en
aldrei var ég boðaður á þá fundi. Ég var eins og mykjuklessa
í slóð höfðingjanna, og þegar ég var sem brattastur ákvað ég
oft með sjálfum mér að vera algerlega skítsama, hugsaði að
það væru hvort sem er vonlausar hugmyndir eða vanhugsaðar
áætlanir sem þeir væru að brjóta heilann um. En seinna, er ég
uppgötvaði að Hrafn Oddsson var alltaf hafður með í þessum
ráðagerðum, þá neita ég því ekki að ég gat ekki annað gert en
að leggjast fyrir og breiða yfir mig. Barðist við ekkann. Hrafn
Oddsson er ekki frekar fæddur inn í Sturlungaættina en ég!
Við erum nákvæmlega eins settir hvað það varðar; báðir kvæntir
 inn í ættina; báðir eigum við dætur Sturlu heitins Sighvatssonar
- þær eru meira að segja alnöfnur!
Samt var Hrafn nógu merkilegur til að vera kvaddur til
allra ráðagerða, hvort sem var verið að leggja á ráðin um að
koma Gissuri Þorvaldssyni fyrir kattarnef eða hvað ætti að gera
með vandræðin sem gátu hlotist af Þorgilsi skarða, þá voru
það bara innfæddir Sturlungar sem stungu saman nefjum, og
svo Hrafn Oddsson.
En að ég væri spurður? Nei, aldrei.
Þegar ég treysti mér til að tala við konu mína þá sagði ég
henni að ég væri feginn þessu. Ef ég var ekki spurður eða
hafður með í ráðum þá var ég heldur ekki skuldbundinn til að
leggja í hvaða fáránlega feigðarflan sem þeim kynni að detta í
hug. Og ég yrði heldur ekki ábyrgur fyrir þeim ósigrum sem
þeir kynnu að bíða.
En þetta var auðvitað grátlegt og fáránlegt. Ég átti að heita
einhverskonar höfðingi hér í Skagafirði, í umboði manns sem
var ekki á landinu og var að því er menn vissu best ekki væntanlegur.
Og þetta fundu sveitungar mínir hér í Skagafirðinum,
þeir menn sem ég hafði verið settur yfir; ég skynjaði vel er ég
hitti þá eða gerði mér erindi á þeirra fund að þeir vissu ekki
almennilega hvers vegna þeir ættu að vera að hlusta á mig.
Mér fannst þeir alltaf horfa á mig eins og þeir væru að hugsa:
hvað er þessi huglausi Húnvetningur eiginlega að ybba sig?
Og aldrei leituðu þeir á minn fund; aldrei leituðu þegnarnir
til mín til að setja niður deilur eða útkljá álitamál. Staða mín
var verulega niðurlægjandi, það var þessvegna sem ég átti erfitt
með svefn, mér leið illa; ég var orðinn verulega reiður og
beiskur út í þessa Sturlungaætt sem sniðgekk mig og leit niður
á mig, hafði komið mér í þetta vandræðalega klandur. En
ekki gat ég samt talað um þetta við nokkurn mann, nema
kannski Ásgrím bróður minn - enda hvein alltaf og söng í
henni Þuríði, minni elskulegu eiginkonu, ef maður leyfði sér
að halla orði á hennar menn af ætt Sturlunga, og maður má
ekki til þess hugsa hvaða svívirðingar hún hefði látið yfir
mann ganga ef ég hefði farið að kvarta og barma mér. Svo það
var bara best að þegja og vonast til þess að einhver lausn kæmi
af sjálfu sér áður en eitthvað alvarlegt gerðist.
Jú, ég færði þetta stundum í tal við Þuríði. En hún svaraði
með háðslegri þögn og kulda. Kuldanum; af honum á þessi
veröld alltaf nóg.

Gissur

Ég held að sú hugmynd mín að réttast væri auðvitað að sættast
við óvini mína, reyna að slá striki yfir fortíðina og byrja upp
á nýtt, hafi kviknað fyrst er við Þórður kakali sátum langan
fund í Niðarósi með Hákoni Noregskonungi og hans ráðgjöfum
og röktum fyrir honum deilur okkar og álitamál öll. Þetta
var snemma árs 1247, þá var liðið á fjórða ár frá Flóabardaga
þar sem Þórður bar sigurorð af Kolbeini unga bandamanni
mínum og helsta vopnabróður, og Hákon var að reyna að
bræða með sér hvor okkar Þórðar myndi heppilegri til að fara
með völd á Íslandi og reka þar erindi hans sjálfs. Við Þórður
komum báðir vel undirbúnir á þennan fund Noregskonungs,
við gengum eiginlega samtímis í salinn þar sem Hákon var
sestur með sínum mönnum; Þórður var að tala við einhverja
menn og var hlæjandi þegar hann kom inn og úr því það lá
svona vel á honum þá áræddi ég að heilsa honum í vinsemd,
rétti til hans höndina og sagði: «Komdu blessaður Þórður.»
En brosið snarstífnaði á andliti hans og þótt hann rétti fram
höndina á móti þá varð handtakið afar kalt og stutt, og það
rifjaðist þá upp fyrir mér saga sem einhver hafði sagt mér fyrr
um veturinn; Hákon átti að hafa spurt Þórð hvort hann
myndi vilja þiggja vist í himnaríki ef hann vissi af mér þar á
fleti fyrir, en Þórður á þá að hafa svarað að það myndi vera allt
í lagi ef það yrði bara nógu langt á milli okkar. Þeir eru langræknir
þessir frændur.
Ég veit ekkert hvort þetta er satt og það skiptir svosem
engu máli - það er búið að kjafta svo mikið og slúðra um samskipti
mín við Sturlungana að það yrði hver sá maður vitlaus
sem reyndi að komast til botns í hvað væri satt og logið.
Nema Hákon konungur vildi fá staðreyndirnar á borðið og
bauð Þórði fyrstum að taka til máls.
Og þá brá mér nú aðeins því að Þórður gekk fram á gólfið
og dró mikið skjal úr fórum sínum; hann var með hvorki
meira né minna en skrifaða ræðu. Þetta var svona rolla, vafin
upp á kefli, óralöng og breið sýndist mér. Svo hóf hann lesturinn.
Og ég verð að viðurkenna að þetta var ærið krassandi
lesning, eins og Sturlunganna er von og vísa; það hvarflaði
ekki að mér að Þórður hefði sjálfur sett þetta saman, enda
nægir menn til þess bærir í hans nánasta frændgarði; manni
kom strax í hug að Sturla skáld Þórðarson hefði hér um vélað
eða Ólafur bróðir hans hvítaskáld, án þess ég hafi hugmynd
um það. Þórður hóf að rekja allt það mannfall sem hann og
hans ætt hefði mátt þola af minni hendi. Og dró hvergi undan.
Ég drap föður hans. Ég drap bræður hans fjóra eða fimm,
eftir því hvernig það var talið. Og lýsingarnar á illmennsku
minni og grimmd voru svaðafengnar, mér rann eiginlega kalt
vatn milli skinns og hörunds að heyra af mínum eigin níðingsverkum,
eins og lýsingu hans á því þegar ég kom að Sturlu
bróður hans helsærðum og liggjandi í blóði sínu á Örlygsstaðafundi;
þá átti ég að hafa þrifið öxi af næsta manni, hvæst
á hann að hér skyldi ég sjálfur vinna að, tvíhent öxina og
slæmt henni af svo miklu afli í höfuð hins helsærða manns að
ég hafi sjálfur verið á lofti þegar öxin kom niður «svo það sást
í himin á milli iljanna og jarðar», minnir mig að því hafi verið
lýst.
Í Noregi eru menn ýmsu vanir úr hernaði, en ég gat samt
ekki betur séð en að ýmsum brygði er á hlýddu.
Og svona spann frásögnin sig áfram. Ég stal af látnum og
lifendum, sveið hús og jarðir undan ekkjum fjandmanna minna;
ég átti að hafa svikið alla eiða og samninga á hinn svívirðilegasta
hátt, eins og þegar ég «lokkaði þá Sturlu skáld Þórðarson
og Órækju Snorrason Sturlusonar með fagurgala um frið og
sættir yfir Hvítárbrú í Borgarfirði, til þess eins að taka þá
höndum og knýja til að taka afarkostum eða láta lífið ella».
Held ég að það hafi verið orðað. Og Órækja, vel á minnst;
þeir voru aldeilis ekki enn upp taldir Sturlungarnir sem ég
drap eða lét drepa, eins og sjálfan ættarlauk þeirra, þann fræga
Snorra Sturluson, fyrrum tengdaföður minn, en þegar Þórður
nefndi drápið á honum þá svona bandaði Hákon konungur frá
sér með hendinni og sagði:
«Ég neyðist víst til að taka ábyrgðina á því hvernig fór fyrir
Snorra kallinum.» En leit samt á mig með svip sem ég vissi
alveg hvað merkti; hann hefur stundum átalið mig fyrir að
hafa ekki bara látið nægja að reka Snorra úr landi, út til sín.
Mér fannst ég hafa háa brekku að klífa er röðin kom loks
að mér að rekja mína eigin harma, svara fyrir alla þá svívirðu
sem á mig hafði verið borin; hafði ekkert ritað mál að styðjast
við, en varð þó að gera mitt besta, hefja upp raust mína og
vera sem einarðlegastur, og vel að merkja þá var nú önnur hlið
á þessum peningi eins og gerist og gengur; um það stóra
ámæli að ég hefði drepið Sighvat og Sturlu og þá bræður gat
ég bent á að ég leitaði aldrei á þá að fyrra bragði. Aldrei hafði
ég sýnt af mér fjandskap eða ógn í þeirra garð, ekki látið svo
mikið sem styggðaryrði falla, og hafði þó oft verið þrýst á
mig að gera slíkt; eins og í þau skipti sem Sturla Sighvatsson
hafði farið með yfirgangi og ribbaldaskap yfir allt og alla á
þingum og hinir skárri höfðingjar voru að reyna að fá góðgjarna
 menn til að standa saman gegn frekjunni og ruddaskapnum;
ósjaldan höfðu þá vinir og jafnvel ættingjar komið
til mín og sumir með tárin í augunum; beðið mig og okkur
foringja Haukdælanna um að slást nú í hóp góðra manna,
ekki með vopnavaldi endilega heldur kannski bara með því
einu að leggja nafn mitt við kröfu um að sanngirni yrði sýnd
og menn reyndu að tala saman. En alltaf hafði ég neitað að
taka afstöðu. Aldrei blandað mér inn í, nema í hæsta lagi með
tilboðum um að bera sáttarorð á milli manna. Svona gekk það
árum saman. Aldrei leituðum við Haukdælir á þá Sturlunga,
eða yfirleitt nokkra menn utan okkar héraðs, utan okkar lögsögu
sem náði frá Þjórsá í austri og vestur að Hellisheiði, og
svo inn til fjalla.
En, það var semsagt undir þessum miklu raunasögum okkar
Þórðar beggja sem það flaug að mér svo sterklega: nú er
nóg komið. Nú er búið að drepa nógu marga. Þarna stóðum
við tveir andspænis konunginum, íslenskir menn sem áttum
báðir að heita höfðingjar, og röktum raunir og mannfall í
stríðum sem ekkert höfðu fært okkur nema ósigra. Því jafnvel
sigrarnir töpuðust jafnharðan; alltaf spruttu upp eins og gorkúlur
á fjóshaug hroðaleg áform um manndráp og hefndir og
vígaferli; enginn gat um frjálst höfuð strokið. Ég vildi auðvitað
 fá að fara heim til Íslands í umboði konungs eftir þennan
fund hans með okkur Þórði, en það fór sem fór, hann var
sendur og ég varð eftir og þá gleymdust um sinn öll áform um
sættir og frið. Og ég hafði um annað að hugsa; ég ferðaðist
um heiminn og reið alla leið suður til Rómaborgar í fríðu
föruneyti og öll þau víðáttumiklu og hlýju og grösugu lönd
sem urðu á leið minni og allur mannfjöldinn sem var samankominn
 í bæjunum og hinar tignarlegu byggingar borgarinnar
eilífu og kirkjan mikla þar sem var sérstök annexía fyrir þá
norræna menn sem voru komnir til að taka skriftir - allt þetta
styrkti þá hugmynd mína að það væri engu góðu þóknanlegt
og skemmti einum saman skrattanum að við Íslendingar værum
sífellt að vegast á í stað þess að reyna að lifa í friði í landi
okkar. Og nú þegar Þórður hefur verið kallaður út til Noregs
og ég er á leið heim þá hafa þessar hugmyndir kviknað til lífsins
á ný; nú get ég látið þær rætast. Ef Guð lofar. Og norski
biskupinn sem er með mér hérna á skipinu. Og þeir Sturlungar
sem enn lifa.

Eyjólfur

Það er ekki undarlegt þótt ég hafi haldið mig til hlés lengi að
undanförnu því að ég hef aldrei getað lagst til svefns án þess
að vera ofsóttur af herfilegum draumum; sýnum eða martröðum
af því tagi sem kannski bara helgir menn þurfa að þola,
eða þeir sem sæta ofsóknum óvina sinna lífs eða liðinna, en nú
er ég laus við þessar sýnir, eða drauma eða hvað það á að kallast;
ef maður hrekkur upp með hjartað ólmandi í brjósti og öll
rúmlín löðrandi og mann verkjar um allan skrokk eins og
eftir barsmíðar, er þá eitthvað sem bendir til þess að maður
hafi verið í faðmi svefns og hvíldar?
En þetta er liðið, sem betur fer, og þeir árar sem hafa ásótt
mig hljóta að fara að skilja að þeir hitta fyrir ofjarl sinn í Eyjólfi
Þorsteinssyni; maður hefur ekki verið kallaður Ofsi út í
bláinn, hahaha. Og ég ætla ekki að rifja upp þessar martraðir,
láta mér nægja að geta þess að sú sem var meinlausust og lét
yfirleitt ekki á sér kræla fyrr en bjart var orðið; sú sýn sem
kannski fylgdi þeim andartökum næturinnar sem ég hafði
einhvern frið, hún var svona: ég horfi á flokk manna fara
nokkurskonar gandreið, á hestum að vísu en á lofti og stefnandi
til himna, flokk manna í ljósum línklæðum eins og oft er
sveipað utan um lík og er ég hugði að nánar og gáði þá sá ég
að ég fór þar sjálfur fremstur í flokki, með sjaldgæfan frið á
ásjónunni en þó fölbleikur ...
Alveg frá því ég fór að umgangast Þórð kakala hefur mig
langað til að verða eins og hann; verið staðráðinn í að gera
eitthvað eins og hann, eitthvað sem heldur nafni mínu á lofti,
lætur alla fyllast virðingu. Og ekki síður eftir að ég kynntist
honum og fór að eiga honum svo margt gott að gjalda. Það
var ekkert sjálfgefið að við yrðum félagar eða einu sinni samherjar.
Og ég ætla ekki að hallmæla Þórði, en samt gera margir
sem ég hef heyrt til fullmikið úr stórlyndi hans í minn garð,
og reyndar okkar Hrafns Oddssonar beggja, að gefa okkur
bróðurdætur sínar; vissulega þóttu þær miklir kvenkostir, enda
voru þær systur á sinn hátt eins og konungsdætur og þannig
var stundum talað um þær og þannig mátti á öllu sjá að þær
vildu að yrði á sig litið. Þuríður kona Hrafns er að vísu skilgetin
dóttir Sturlu heitins, en á móti kom að mín Þuríður var
óneitanlega enn glæsilegri enda orðin fræg fyrir tíguleik, fríðleik
og skörungsskap áður en að mér eða nokkrum hvarflaði
að við værum hvort öðru samboðin; Þuríði minni var ósjaldan
líkt við föðursystur sína Steinvöru á Keldum, þá höfuðkempu
og kvenskörung sem engin slík er talin hafa fyrirfundist, og
ég verð að játa eftir að hafa heyrt sögur af Steinvöru og síðar
kynnst henni í eigin persónu að það er ekki bara að fríðleika
og vallarsýn sem þær frænkur, hún og Þuríður mín líkjast -
því miður verð ég að segja því að mælskuna og hreystitalið
eiga þær líka sameiginlegt, að maður segi ekki strigakjaftinn
og hrokann, en ég ætla ekki að láta fara með mig eins og hún
Steinvör fer með hann Hálfdan manninn sinn, sem hún pískar
og húðstrýkir með svigurmælum svo hann er orðinn að athlægi
víða um land, þessi ættstóri og göfugi maður. En ég
ætla ekki að láta fara með mig eins og hann ...
Ætla ekki.
EKKI!
Það var ekki lítill kross sem Þórður lagði á mínar herðar er
hann gaf mér Þuríði. Menn skulu ekki gleyma því.
Alveg frá því ég kynntist Þórði hef ég verið að hugsa um að
ég yrði að vinna eitthvert afreksverk, sigra ofureflið; ég er búinn
að eignast prinsessuna, en ég á eftir að leggja drekann að
velli. En svo þyrmir alltaf yfir mig öðru hverju þeirri hugsun
að auðvitað sé þetta fáránlegt og út í hött, ég sé ekki og verði
aldrei maður til að vinna neinar hetjudáðir eins og Þórður, og
þá fer mér að finnast að ég sé smæstur allra smámenna, í rauninni
eins og maðkur sem menn geta kramið undir skóhæl
sínum; hvað er ég með mannalæti og hvers vegna var verið að
láta mig kvænast sjálfri prinsessunni? Og alltaf þegar mér líður
hvað verst með þessar hugsanir og langar í rauninni helst
til að liggja einn og í myrkri með hugarkvalirnar þá er hún
Þuríður nógu ónærgætin til að fara að slá mig utanundir með
svigurmælum, alveg eins og Steinvör á Keldum er alltaf að
húðstrýkja sinn mann, og þótt ég hrópi þá:
«Ég ætla ekki að láta fara með mig eins og Hálfdan!
EKKI!»
Þá glottir hún bara. En hún er ekki vond hún Þuríður, sem
betur fer, því að ég gæti ekki búið með konu sem er vond,
nóg er samt á mig lagt; hún huggar mig stundum og segist
ekkert hafa meint með þessu; hvort ég geti ekki tekið gamni?
Og ég læt huggast og sleiki sárin, en svo gróa þau síðar og ég
rís upp og stíg út í birtuna minnugur svívirðinganna og þess
að ég eigi eftir að vinna hetjudáðir og að enginn, allra síst
Sturlungarnir, muni geta litið á mig sem hvern annan förumann
sem óhætt er að hæða og spotta, og það segi ég hverjum
sem er, og trúi því, trúi því jafn heitt og að sólin muni upprenna
næsta morgun, þar til ég hætti að trúa á mig og mínar
hetjudáðir og fari, ja, kannski ekki að efast um að sólin muni
upp renna á ný, því að það getur hún alltaf, og miskunnarlaust;
 heldur að efast um að mér finnist það yfirleitt eftirsóknarvert
...

Þuríður Sturludóttir

Frá því ég var barn hef ég beðið þess dags að föður míns yrði
hefnt. Framan af fékk maður ekki svo mikið að vita um
hvernig það bar til að hann féll í orrustunni miklu við Örlygsstaði,
en seinna meir fór myndin að skýrast, sjónarvottar
hættu að leyna mann staðreyndum, og margt kvöldið hefur
maður grátið sig í svefn yfir hryllingi og skömm, með þá
mynd í höfðinu hvernig níðst var á föður mínum særðum og
liggjandi; menn skemmtu sér við að stinga hann í andlitið því
að hann var fríðari en aðrir menn; afi minn var líka drepinn
og líkinu velt blóðugu um vellina undir hæðnisglósum og
loks þegar faðir minn var örmagna af sárum og blóðleysi og
einhver hafði kastað yfir hann skildi svona eins og til að leyfa
honum að taka síðustu andartökin í friði, þá kom illmennið
Gissur Þorvaldsson, sparkaði skildinum ofan af föður mínum,
æpti hlakkandi og sigri hrósandi að hér væri verk sem hann
skyldi vinna sjálfur, og hjó svo fast í höfuðið á honum með
stórri öxi að dynkurinn mun hafa yfirgnæft vopnaskakið og
allan skarkala mannfjöldans.
Seinna kom Þórður frændi minn kakali og vissulega gerði
hann margt til að rétta okkar hlut, en alltaf beið maður þess
dags að Gissur fengi að kenna á því eins og maklegt er fyrir
hans níðingsskap, og þegar Þórður var svo kallaður úr landi til
að finna kónginn í Noregi og Gissur kom aftur til Íslands og
Þórður fól sínum stuðningsmönnum völdin í sinni fjarveru
þá var ég þess fullviss að senn rynni upp sá dagur að loks yrði
gert upp fyrir alla svívirðuna og hryllinginn. Það væri bara
spurning um tíma.
Það var Þórður sem orðaði það fyrst að fá mér Eyjólf fyrir
mann, og mér leist strax vel á það enda maðurinn bráðmyndarlegur
og mannsefni mikið sögðu allir. Og Þórður sagði mér
einslega þegar gengið var frá þeim málum að þar fengi ég
mann sem eflaust myndi duga vel þegar til uppgjörsins kæmi
við Gissur, í bandalagi við aðra Sturlunga, en svo gerðist ekkert
nema að Eyjólfur reyndist vera vanstilltur, fýlugjarn og
rellinn eins og barn.
Fyrst þóttu mér þessar skapsveiflur hans Eyjólfs bara bjánalegar;
hann átti þrátt fyrir allt að heita fullorðinn maður og
það var hann sem ég hafði ákveðið að binda trúss mitt við og
hafði þó úr mörgum að velja, en við minnsta tilefni snarþagnaði
 minn maður eins og sármóðgaður upp úr þurru; ekki togaðist
upp úr honum orð heilu og hálfu dagana og andlitið
með beiskjusvipnum varð einhvernveginn brjóstumkennanlegt
 - rauðir dílar og flekkir í kringum augun og allur myndugleiki
á bak og burt, tillitið hvarflaði undan. Mér fannst þetta
fáránlegt og óviðeigandi fyrir mann sem þó er svo hermannlegur
 og myndarlegur; mann sem getur verið jafn upplitsdjarfur
 og sláttmikill og verkmikill eða hreinlega yfirgangssamur
þess í milli - ofsafenginn eins og margir höfðu orð á
- og ég beið eftir að geta sagt honum að hætta þessu, hætta að
taka fýluköst eins og sniðgengin og smáð kelling heldur rasa
frekar út og rífast ef eitthvað væri honum á móti skapi - ég
treysti mér vel til að rífast við hann rétt eins og alla aðra. En
þótt ég gerði það þá skánaði þetta ekkert; mér tókst að vísu að
kæfa í byrjun tilefni til að móðgast með því að halda sjálf
áfram að tala, neyða hann til að svara og ræða málin og hætta
ekki fyrr en þau voru útkljáð. En þá tók ekki betra við; hann
fór að leggjast í sín fýluköst án nokkurs sýnilegs tilefnis. Ég
fór bara að finna, eftir kannski marga glaða og verkmikla daga
með ferðalögum og miklu umstangi og fjöri, að það fór skyndilega
að kólna í kringum hann; eins og þegar dregur fyrir sólu
eftir vikur með birtu og hlýindum og eins og því vill fylgja
hrollur og úrsvalur næðingur þegar skýin dragast fyrir sólina
þá fór allt að dimma og verða hrollkalt í kringum Eyjólf. Og
rétt eins og sumarlitir merkurinnar verða móskulegir undir
skýjuðum himni þá hurfu líka litbrigðin úr andliti Eyjólfs og
augum og hann fór að híma einhversstaðar þegjandi.
«Hefur eitthvað gerst?» spyr ég þá kannski; «sagði ég eitthvað?»
En það er ekki, enda hefði ég sjálf getað svarað mér
því að tilefnisleysið er æpandi; einn daginn er hann syngjandi
kátur og með mörg járn í eldinum en næsta dag togast ekki
upp úr honum orð og hann hefst varla upp úr bælinu nema þá
til að draga sig einhversstaðar í hlé, lystarlaus og gugginn, og
þannig ástand fór að vara æ lengur, stundum dögum saman og
þögnin í kringum hann var farin að seyra allt á bænum og
litir hans dofnuðu æ meir nema þessir rauðu dílar í kringum
augun sem fóru að minna æ meir á andlit fólks sem hefur grátið
 lengi, og þegar ég heyrði hann á endanum kjökrandi handan
við þil þá langaði mig mest til að standa upp og ráðast á allt
í kring um mig og brjóta og bramla, en hvað gagnast það
þegar svona er komið?
Þetta hætti smám saman að vera bjánalegt, ég hætti að
halda að það þyrfti bara að segja honum að haga sér ekki eins
og aumingi; hann sagði sjálfur að honum fyndist hann umsetinn
af grimmum svörtum hundum, hann fór að liggja fyrir
dögum saman, vikum saman; síðast var það allt haustið og
næstum fram á aðventu.

Eyjólfur

Stundum þorði ég ekki að sofna vikum saman því að í svefni
sótti alltaf á mig sama sýnin; afhöggvið höfuð manns sem
liggur hjá túngarði. Það er svart og morkið á strjúpann og
hörundið farið að blána og svarblátt blóð í vitum og ég hálfgert
barn, hrætt við heiminn, finn þetta höfuð og stirðna upp,
en í stað þess að hlaupast á brott skelfingu lostinn að láta vita
um minn fund og komast í öruggt skjól hjá fólki þá verða
fætur mínir svo þungir eða máttvana að ég fæ mig hvergi
hrært og þá snýr höfuðið sér til mín og ávarpar mig; hroðalegt
og meinfýsið glott breiðist yfir andlitið og það segir að ég sé
vesalingur og mannleysa og muni aldrei verða annað. Og er
andlitið loks þagnar og ég get farið að bifa mér finn ég að það
er farið að rigna, droparnir hafa bulið um hríð á hörundi
mínu og er ég gái að þá sé ég að það rignir blóði ...
Þetta andlit, ég hafði einhverntíma séð það áður, en ekki á
lifandi manni svo ég myndi til, og það birtist alltaf sjónum
mínum um það bil sem ég var loks að ná friði svefnsins í sálina,
þá fór það að glotta til mín, sprungnum eða morknum
vörum, og ef ég reyndi að koma mér í burtu þá elti það mig,
þótt það væri afhöggvið og lægi með moldugan strjúpann á
jörðinni, það dróst einhvernveginn á eftir mér, rann á kinninni
eins og í leðju, ég veit það ekki, bara að þetta fyllti mig
alltaf hryllilegri skelfingu. Ég reyndi stundum að hraða mér
í burtu en komst þá varla úr sporunum, þannig er það alltaf
í martröðum og vondum draumum, einu sinni var ég þó
kominn á einhvern skrið, fannst ég vera kominn yfir hól eða
lækjardrag og að renna undan þessu afhöggna höfði, en þá
heyrði ég hundgá á hælum mér, allir svörtu hundarnir stefndu
á eftir mér með grimmdarlegu gelti, allir hundarnir geltu
nema einn, sá var kominn með þetta afhöggna höfuð á hálsinn,
hálfur maður og hálfur hundur, mannhundur, eins og ég;
og það hló af illkvittinni hamingju, hló við mér eins og til að
segja: hélstu að þú gætir sloppið?! Ég kastaði mér niður og
lenti í háu falli og svo var ég kominn á einhvern annan stað
og þar var friður og myrkur en svo fann ég að það var einhver
þarna, þarna var þetta höfuð sem segir að ég sé vesalingur og
mannleysa og það er komið til að bíta mig og naga og ég
hljóðaði hátt, mér tókst það loksins; yfirleitt kemur maður
ekki upp hljóði í martröðum frekar en að maður geti hraðað
sér; ég hljóðaði og sló í þetta höfuð og það tók á móti, hvernig
sem það fór að því svona afhöggvið; skelfingin var algjör
og ég barði frá mér og grét og svo upplýstist allt í kringum
mig, einhver var kominn með luktir og þarna var hún Þuríður
konan mín, blóðug en að reyna að klóra mig, og sagði
síðar að ég hefði byrjað að berja sig sofandi með hatursfullum
ópum og síðan þá hef ég alltaf þurft að sofa einn handan við
þilið.

Heinrekur Hólabiskup

Hákoni konungi sendir Guðs kveðju og sína Heinrekur sem
nú er kallaður Hólabiskup á Íslandi.
Guð hefir miklar jartegnir gert að vér skyldum heit vort
efna mega sem vér erum skyldir til við yður, að fá staðfestu.
Eins og okkur talaðist til síðastliðið sumar þá hélt ég út
hingað til þessa eylands Íslands með tveimur innlendum höfðingjum,
þeim Gissuri Þorvaldssyni og Þorgilsi Böðvarssyni,
er hérlendir kalla jafnan Skarða, með þeirri ætlan að leggja
þeirri viðleitni lið að binda enda á þá óöld sem hér hefur lengi
verið við lýði og koma á skikki og Guðs og konungs lögum,
enda má það með fádæmum kallast að eyland þetta falli undir
einskis konungs herradóm, svosem önnur lönd heimskringlunnar.
Einnig var það ætlun vor með hingaðför minni að
reyna að greina hver sé orsök og hvert hafi verið upphaf þess
mikla innanlandsófriðar er hér hefur svo lengi geisað. En
leyfist mér að segja yður strax herra konungur að þar hef ég
játast undir meiri vanda en ég er fær um að greiða úr. Ég hef
á undanförnum mánuðum rætt við fjölda manna og þar á
meðal ýmsa þá sem lengi hafa verið lykilmenn og gerendur í
öllum átökunum, en samt er ég engu nær; í engu nær skilningi
á því um hvað er barist eða í hverju menn greinir svo
hryggilega á.
Ég hafði ætlað að deilurnar snerust að einhverju leyti um
það lykilatriði sem ég hef áður nefnt, semsé hvort Ísland ætti
að heyra undir yðar herradóm rétt eins og önnur lönd jarðarinnar
heyra undir konunga eða keisara eftir því sem við á.
Dró ég þá ályktun af því að ýmsir menn höfðu áður verið
gerðir hingað út í umboði yðar eða forvera yðar beinlínis í því
skyni að snúa landsmönnum til hollustu við konungdæmið,
en síðan lent í átökum við heimamenn og verið ofurliði bornir;
 er þar nærtækt að nefna Sturlu heitinn Sighvatsson og jafnvel
hans bróður Þórð, sem landsmenn nefna Kakala og hefir
hér farið með völd á undanförnum árum, og það að einhverju
leyti í þökk yðar hátignar, að því er vér töldum - heyrði ég
þann skilning margra áður en ég hélt hingað að herradæmi
hans væri í raun konungsumboð, þótt tæpast megi segja að
hann hafi vélað þannig um að slíkt lægi í augum uppi.
En reynsla mín og ályktanir, eftir viðkynni við hérlenda og
langar viðræður, vekur um flest hreina furðu mína.
Að vísu er það svo að ég hef á engum hérlendum manni
fundið að honum sé með öllu þvert um geð að játast undir
yðar vald og konungdæmi. Enginn hefur í mín eyru sagst því
harðlega andsnúinn, og þótt orð manna kunni stundum að tjá
minna en það sem í hjartanu býr þá vil ég leyfa mér að segja
yður af sannfæringu að hérlendis hef ég engan mann fyrirhitt
sem ég trúi að sé reiðubúinn að láta líf sitt eða taka annarra
vegna þeirrar sannfæringar að konungdómur yðar, eða nokkurs
 annars konungs, megi ekki hingað ná. Og eru þó Íslendingar
allra manna fúsastir til að berjast upp á líf og dauða af
litlu tilefni.
Gott og vel. Ég trúi að þetta kunni að hljóma sem góðar
fréttir í yðar eyrum herra konungur, en nú verð ég jafnframt
að bæta við öðrum tíðindum sem verri megu kallast, og vega
í raun hin fyrri upp að fullu og öllu. En þau eru að ég hef
heldur engan hitt sem í hjarta sínu trúir og er viljugur og
reiðubúinn til að vaða eld og þola píslir fyrir yður sem konung,
eða nokkurn annan konung. Um konungshollustu eða
drottinhollustu virðist yfirleitt ekki vera að ræða í þessu landi,
nema hvað flestir eru reiðubúnir að leggja vinum sínum, héraðshöfðingjum
eða ættmennum lið; jafnvel vaða út í opna glötun
gegn ofurefli ef því er að skipta - þótt stundum sé það eflaust
meira fyrir sakir hræðslugeðs en heitrar sannfæringar.
Má nærri geta að mér hefur ekki reynst létt að ræða af skynsemi
við þá þjóð sem hefur hjartalag af þessu tagi.
Ég hef þá reynt að höfða til guðhræðslu, og fylgispektar við
Jesúm Krist frelsara vorn, en mér til armæðu og hugarraunar
hef ég fundið að í þeim efnum er svipað uppi á teningnum. Að
sönnu mælir enginn guðsorði í mót, en það er heldur enginn
hérlendur maður og varla heldur prestar eða aðrir kirkjunnar
menn sem mér sýnast þess albúnir að fórna öllu sínu vegna
guðsótta, ástar og hollustu við heilaga þrenningu.
Ég hef gert mér far um að leita uppi menn hér á landi sem
hugsanlega kynnu að vilja gerast friðflytjendur, sáttasemjarar
í öllum þessum stríðum; hlerað eftir hvort enginn hafi gengið
fram fyrir skjöldu með það að markmiði að lægja öldur og
bera klæði á vopn, en hef einnig fundið að fátt þyki Íslendingum
hlægilegra en einmitt menn af því tagi. Nokkrir hafa
sagt mér, og um leið hlegið með soghljóðum, af Þorsteini
nokkrum, bónda á Breiðabólstað í Vesturhópi, sem ítrekað
hafi reynt að bera sáttaboð á milli deilenda en ekkert haft upp
úr krafsinu nema aðhlátur sveitunga sinna og ættmenna og
ásakanir um heilaspuna, álygar og hreina heimsku.
Ég hafði heyrt margt talað um biskup þann er hér ríkti þar
til fyrir fáum árum, Guðmund Arason, og mér hafði skilist að
væri álitinn sannheilagur maður. Ég hefi spurt marga hérlenda
menn um Guðmund þenna, og yfirleitt hafa þær spurnir vakið
mönnum bros. En nú er það svo að á Íslandi þykir engin
skemmtun betri og ekkert vekur mönnum einlægari hamingju
en þegar sagðar eru sögur af náunganum, og nú er það
svo að Guðmundur þessi biskup, sem hérlendir að sönnu hafa
kallað «hinn góða», virðist mönnum sígilt og eilíft tilefni til
gamanmála og sögusagna; um trúarhita hans og harðlífi, sem
að mér hafði skilist að væri helst í anda heilags Frans frá Assisí,
Tómasar Bekket og annarra frægra meinlætamanna, hafa hérlendir
yfirleitt um orð einhvernveginn á þá leið að «það hafi
nú haldið við vanstilli». Enda hefur stundum hvarflað að mér
að þær deilur og jafnvel fólkorrustur sem hér hafa átt sér stað
á milli biskupsmanna og veraldlegra höfðingja hafi á engan
hátt snert afstöðuna til Guðs laga eða biskupsdómsins í Niðarósi,
 heldur miklu fremur stafað af hugsunarlausu ofríki innlendra
höfðingja, eða jafnvel hreinni nísku; stundum er sem
orsök langra illdeilna við biskupinn hafi einfaldlega verið að
menn hafi ekki tímt að gefa honum og hans mönnum að éta.
En biskup þessi, sem lést fyrir áratug eða svo, mun ekki hafa
verið að fullu sjálfbjarga, að því er mér hefur helst skilist, og
það vegna slyss sem hann varð fyrir á sínum æskudögum; mun
hann hafa átt mjög óhægt um gang og það verið mönnum tilefni
til illskufullra hrekkja í hans garð. Ég hef heyrt sögur af
að höfðingjar hafi boðið að flytja hann á milli sveita og bundið
hann á vögur eða kviktré og beitt hestum fyrir, en slegið
svo í hestana og hvatt þá áfram á harða stökk, og með því að
hérlendis tíðkast varla vegir að orð sé á gerandi og yfirborð
landsins er kargaþýft og grýtt má nærri geta hvernig farið
hefur um fatlaðan biskupinn uppi á því hjólalausu ökutæki að
hossast og lemjast yfir fjöll og firnindi á meðan heilu sveitirnar
hlæja svo að undir tekur í fjöllunum. Þessu athæfi lýsti
hérlendur maður sem ég ætla fróman með svofelldum orðum:
«Í þeirri ferð þoldi hann svo hart að hélt við beinbrot að því
er menn hugðu. Hestarnir voru keyrðir undir honum svo hart
að barirnar hrutu í sundur en biskup dragnaði um grjót og
móa.»
Að sama skapi mun það oft hafa gerst að biskupinn væri
höndum tekinn og geymdur í kjöllurum, myrkrastofum eða
útihúsum heilu veturna; haldið þar sem óspektarmanni eða
ofsterkum á geði og fóðraður sem svín. En þetta mun biskup
hafa þolað með æðruleysi og sálmasöng, enda stendur á engum
hinna kaldhæðnu sagnaglöðu manna sem eyju þessa byggja
að draga í neinu í efa heilagleika þess sæla biskups Guðmundar
«hins góða» sem svo grátt var þó leikinn.
Ég spyr Íslendinga sem segja af honum sögur: «En var hann
ekki heilagur?»
Og þá dettur af þeim glottið og þeir verða alvarlegir um
stund og segja: «Jú hann var alveg rammheilagur kallinn, það
vantar ekki.»
En svo líta þeir hver á annan og yfir ásjónur þeirra breiðist
á ný hamingjusamlegt flírubros.
Bið ég yður herra konungur að virða mér til vorkunnar
þótt ekki lítist mér sem best á að vera kominn í embætti þessa
Hólabiskups - taka sæti hins fatlaða meinlætabiskups sem var
helst skotspónn hrekkja og illkvittinna gamanmála af hálfu
þeirra sálna sem hann gætti. En ég mun reyna að halda mér til
hlés og hlusta eftir fregnum og sendi yður er ég gerr hef spurt
og hlerað.
Valete.

Gissur

Hákon konungur var stundum að þýfga mig um það á hvern
hátt hann gæti keypt okkur Íslendinga til þess að gerast hans
þegnar. Ég heyri á honum að hugmyndir sem bærðust í brjósti
manna, aðallega Skúla jarls sem áður fór með völd, fyrir rúmum
hálfum mannsaldri um að senda flota til Íslands mannaðan
herfylkjum til að brjóta landið undir Noregskonunga þykja
ekki vænlegar lengur, enda vex þarlandsmönnum mörgum í
augum sú óraleið sem á milli landanna er yfir opið og úfið og
misvindasamt haf með stórum þokum og biksvörtum dimmviðrum
 og mætti ætla að mörgum herkonungi reyndist örðugt
að halda saman flota sínum á slíkri siglingu og eins líklegt
að flotinn myndi tvístrast og sumir villast og aðrir farast og á
endanum yrðu skipin að taka land á Íslandi eitt og eitt í senn
og hér og þar á hinni löngu strandlengju. Og ekki ólíklegt að
heimamenn yrðu meira en tilbúnir og viljugir til að berjast ef
þeir ættu sér árásar og ills von og ekki síður sennilegt að þeir
sem í fjörunni stæðu væru meira að segja sæmilega bardagavanir,
eins og dæmi liðinna ára hefur sýnt með þeim friði sem
hér hefur ríkt eða öllu heldur samfelldum ófriði og fólkorrustum.
Nei, þetta hefur konungurinn líklega gert sér ljóst. En þótt
hann sé hyggnari en Skúli jarl er Hákon samt jafn áfjáður í að
gera íbúa Íslands að sínum skattskyldu þegnum. Og spyr mig:
«Hvað get ég boðið?»
Og mér verður á að glotta, því við báðir vitum að það geta
herkonungar helst boðið þegnum landa að friða mærin fyrir
innrásum og skráveifum, en hér er slíks lítil von, því að hvaðan
 ætti sú ógn að koma? Ekki frá frændum vorum á Grænlandi
sem eiga nóg með sitt, eða hinum blíðu og friðsömu
Færeyingum með sitt óhlutdeilna sauðfé ráfandi um hlíðar og
eru tæpast líklegir til að leggja á djúpin til að gera strandhögg
hjá útvegsbændum í okkar landi.
«Já ég veit það,» segir konungur, er hann sér að hugsanir
kveikja mér bros; «það þarf ekki að halda uppi öflugum landvörnum
þarna handan hafsins. En þó getur það varla talist
sannlegt að þið ein séuð undanskilin því að þurfa á konungsvaldi
að halda; það er þó sú skipan Guð hefur kjörið öðrum
löndum heimsins, eins og sjálfur Vilhjálmur kardínáli hefur
vakið athygli á. Þótt þið búið handan regindjúpa þá trúir því
enginn að konungsvald gæti ekki gert ykkur gagn?»
«Ja, nú nefndirðu kannski það sem helst skiptir okkur
máli,» sagði ég; «við búum reyndar um langan sjóveg frá öðrum
löndum. En konungur sem byðist til að tryggja traustar
siglingar yfir það haf með fólk og vistir, hann hefði að sönnu
eitthvað að bjóða.»
«En hvað nú,» sagði Hákon, «ef Íslendingar koma sér upp
sínum eigin skipastóli? Hvað hefur þá Noregskonungur uppá
að bjóða?»
«Þú hefur ekki komið til Íslands?» sagði ég.
«Nei það hef ég ekki,» sagði konungur, «en hef þó heyrt að
það finnist ekki nógu stór tré á því landi til að byggja úr þeim
haffærandi skip. En þið kaupið skip hér. Og í Danmörku, og
kannski víðar.»
«Málið er ekki svona einfalt,» svaraði ég. «Vissulega kaupa
Íslendingar eða eignast á annan hátt ágæt skip og sigla þeim
heim. En Íslendingar nota bara skip á sumrum. Og vetur eru
langir og veður geta verið hörð og brimasamt við strandir. Og
það þarf að draga skipin úr sjó á haustum og helst alllangt upp
á fjörukamba svo að stórstreymi og flóð nái ekki til þeirra. Og
dugar það þó ekki alltaf til. Og það þarf að skorða skipin vel
og binda, því að vindhviður sem ná taki á stórum skipsskrokk
láta ekki auðveldlega laust það sem þær hafa fangað í sína
greip. En svo kemur loksins vor eftir allan þennan stóra vetur
og menn fara að huga að skipum sínum, og dugir þá ekki
alltaf til að menn hafi varið þau tryggilega gegn veðrum, því
að um veturinn hafa bönd slaknað og borð hafa gisnað og
burðarvirki fúnað. Og þá er erfitt um vik, því að á landinu
vex ekki sá viður sem nota má til að bæta það sem af sér hefur
gengið. Að ströndum landsins berst að vísu sæbarinn viður,
oft góður viður og furðu langir drumbar. En engir samt svo
langir að þeir dugi í annað en báta; um hafskipavið þýðir ekki
að hugsa. Og margt vorið reynast aðeins fáein skip og stundum
engin hafa afborið hinn langa vetur, og þjóðin gáir til
hafs í von um að einhverjir handan við djúpin muni nú eftir
okkur og hafi lagt í hina löngu siglingu hingað í útnorður.»
Konungurinn var orðinn hugsi. Og hann var á svipinn eins
og hann væri sáttur við það sem innra með honum bærðist.
«Þetta var gott samtal,» sagði hann við mig og stóð upp; «þarna
höfum við margt fróðlegt spjallað. Og eigum eftir að taka
síðar upp þetta tal.»
Og í rauninni er það þetta sem ég hyggst bjóða mönnum
hér gegn því að menn leggi niður ófrið og heiti hverjir öðrum
griðum, að þeir fallist á að ég fari hér með völd konungs í
hans fjarveru en fullu umboði; við játum honum hollustu og
greiðum til hans skatta og skyldur, en á móti heitir hann okkur
friði og reglulegum siglingum öll sumur yfir hafið.
Og á þetta trúi ég að Sturlungarnir muni fallast, ekki síst
foringjar þeirra hér vestanlands, við Breiðafjörðinn; þeim er
allra manna mest í mun að hingað komi reglulega menn á
kaupskipum frá Noregi eða Danmörku, vegna varningsins sem
þeir kaupa af Grænlandsförum sem hingað koma flest sumur
með náhvalstennur, svarðreipi, rostungstennur, bjarndýraskinn
og jafnvel hvítabjarnarhúna.

Gróa Álfsdóttir

Ég fann að margt hafði breyst er Gissur kom heim úr sinni
löngu utanferð og að það var gott. Hann hafði verið svo
strekktur og fjarhuga alveg frá atburðunum þegar Sturla Sighvatsson
lokkaði hann í gildruna við Apavatn og svo því sem
gerðist við Örlygsstaði og þótt þeir Kolbeinn hefðu sigur þar
þá komst ekkert annað að upp frá því hjá Gissuri en stríð og
barátta og það var horfin öll mýkt úr hans fasi; árum saman
voru augu hans hörð og andlitsdrættir stífir og mér fannst eins
og hann svæfi aldrei almennilega á nóttum því hann kipptist
til við minnsta þrusk, átti sér jafnan ills von, sem auðvitað
var; hann var hættur að geta hjalað við drengina sína, var
sífelldlega að gefa fyrirmæli um vopnabúnað og varðhöld,
treysti aldrei neinum til fulls, ég var ekki einu sinni alveg viss
um að hann treysti mér fullkomlega ...
En svo kom hann heim úr ferðinni löngu og maður fann að
þar fór maður sem var á einhvern hátt orðinn sáttari við allt
og alla - kannski mest við sjálfan sig þó - og nú vildi hann
fara að búa í haginn fyrir betra líf, kannski rólegra líf eða
jafnvel efri árin; við gengum loksins í hjónaband; hann gaf sér
tíma til að ryðja burt öllum hindrunum sem stóðu í vegi fyrir
því og hann talaði um að setja syni okkar til mannaforráða
sunnanlands en róttækust var samt sú breyting að hann vildi
núna sættast við óvini sína, «tala við Sturlungana eins og maður
talar við menn» sagði hann, og ég fann að hann meinti það
sem hann var að segja. Að vísu fréttum við seinna, þegar allt
var um garð gengið, að Sturlungarnir, eða einhverjir þeirra,
hefðu tekið sig til strax og fréttist um komu hans til landsins
og haldið í herleiðangur til þess að gera út af við hann, en svo
aldrei komist alla leið að Kaldaðarnesi í Flóa, þar sem við
bjuggum þennan vetur, fyrir vatnavöxtum á leiðinni, en í stað
þess að rjúka upp og skipa mönnum að vopnvæðast og halda
óðara í hefndarleiðangur þá hló Gissur bara að öllu saman.
Þetta, sem hafði allt verið svo mikil dauðans alvara að hann
gat varla talað við okkur, sína nánustu, það var allt í einu orðið
bara eins og grín og hégómi.
Því fer að sjálfsögðu fjarri að ég sé að kvarta yfir því, öðru
nær, maður gat ekki annað en glaðst auðvitað; þetta var allt
annað líf fyrir mig og synina; þeir höfðu ekki séð hann í sex
ár, frá því þeir eldri, Ísleifur og Hallur, voru vart af barnsaldri,
og litli Ketilbjörn sem var aðeins þrettán ára þegar faðir hans
kom heim gerði varla meira en þekkja hann í sjón. Og vissulega
var það gleðidagur er biskupinn gaf okkur saman hérna
uppi í Skálholti, ég hafði einhvernveginn verið orðin úrkula
vonar um að það myndi nokkurntíma gerast; biskuparnir
höfðu aldrei viljað samþykkja okkar hjúskap, en svo var það
mál í höfn, og er ég spurði Gissur varfærnislega hvernig honum
hefði tekist að leysa úr þeirri flækju sagði hann þessi
merkilegu orð: «Ég er búinn að læra að þegar á málum er
tekið með lipurð og mýkt þá greiðist úr mörgum stálhörðum
hnútum.»
Svona var hann farinn að hugsa. Og í stað þess að fara herleiðangur
vestur eða norður til að jafna um Sturlungana þá
sendi hann sína bestu menn á þeirra fund með gjafir og ljúfleg
boð um sættir.
Þó er best að hann er orðinn góður eiginmaður, hann er
meira að segja blíður við mig og góður, ég hafði verið hætt að
þora að vona að heimurinn myndi nokkurntíma leyfa honum
að vera þannig ...

Hrafn Oddsson

Það gat einfaldlega ekki farið öðruvísi en svo að það setti að
manni hroll er það spurðist út að Gissur Þorvaldsson væri
snúinn aftur til landsins. Við forystumenn Sturlungaflokksins
vorum auðvitað í þröngri stöðu í fjarveru Þórðar foringja
okkar, áttum að sjá til þess að hér ríkti sæmilegur friður og
spekt í hans fjarveru; höfðum raunar allir vænst þess að hann
sneri aftur heim svo að við gætum andað rólegar, en þá spyrst
það semsé hingað að Sauðafelli til mín að sá blóði drifni eiðrofi
og klækjarefur Gissur Þorvaldsson sé kominn, og láti í
veðri vaka að hann hafi einhverskonar umboð konungs til
þess að hlutast til um landstjórnina. Ég þorði ekki annað en
að láta boð út ganga í sveitirnar hérna í kring um að menn
skyldu hafa varðhöld á sér og góðar gætur á höfnum og landvegum
 ef vera kynni að Gissur sendi flugumenn hingað vestur
í Dali eins og honum var best trúandi til; svo hóaði ég í
nokkra trausta fylgdarmenn og setti gott fólk yfir búið og fór
að Staðarhóli til fundar við skáldið og höfðingjann Sturlu
Þórðarson til að ráðfæra mig við hann um hvað væri best til
bragðs að taka.
Sturla vissi auðvitað fréttirnar og honum hafði greinilega
brugðið; hann var alvarlegur þegar hann sá mig nálgast bæinn,
stóð úti á hlaði með nokkrum röskum mönnum, benti
mér svo á að fylgja sér inn í vinnustofu sína þar sem voru
blekbyttur og skrifaðar bækur og skinnhlaði sem köttur svaf
ofan á, og án þess að hafa neinn formála að því þá spurði hann
mig strax:
«Nú gæti verið illt í efni?»
Og án þess við þyrftum að ræða það frekar var hann fljótt
búinn að útlista fyrir mér hvernig málin litu út í hans augum;
að væri Gissur hingað kominn, eins og allt benti til, í því
skyni að brjóta landið undir konung, þá myndi hann auðvitað
svo fljótt sem auðið væri ráðast til atlögu gegn helstu valdamönnum
 er í vegi hans gætu staðið. Við þekktum nú aðferðirnar.
Og ekki víst að Gissur yrði jafn miskunnsamur og Sturla
frændi okkar Sighvatsson var þegar hann náði Gissuri á sitt
vald en leyfði honum að halda lífi gegn loforði um að sigla
utan; loforði sem Gissur að sjálfsögðu sveik. Og minnumst
þess hvernig fór fyrir Snorra Sturlusyni! Gissur sýndi honum
enga miskunn, óvopnuðum á nærklæðum í kjallara - honum
hefði verið í lófa lagið að bjóða honum að sigla utan, og Sturla
sagðist meira að segja hafa heyrt að það eitt hefði konungurinn
farið fram á að gert yrði, en nei, Gissur auðvitað; hann
drepur fyrst og spyr svo. Svona eru einmitt aðfarir Gissurar,
að ráðast með flokkum um miðjar nætur að óvinum sínum og
elta helst í kjallara eða afhýsi og láta höggva þá þar.
«Og minnumst þess líka,» bætti Sturla við, «að Snorra er
enn að mestu óhefnt; jafnvel morðingjar hans, handbendi
Gissurar, blóði flekkaðir menn eins og Árni beiskur, eru enn
á meðal vor eins og þeir væru saklausu lömbin í Biblíunni! Og
hvað heldurðu að Gissur Þorvaldsson sé að hugsa núna?»
spurði Sturla, og ég sá að efri vör hans titraði dálítið:
«Á meðan hann er að kveðja upp herlið þarna sunnanlands
þá er hann að bræða það eitt með sér hvorn hann eigi að
drepa fyrst, mig eða þig. Mig eða þig!»
Sturla skáld var í rauninni hræddur. Og ég held líka að
hann hafi talið sig vita svarið, að hann sjálfur yrði auðvitað
fyrsta fórnarlamb Gissurar, og að það gæti orðið þá og þegar.
En svo benti hann mér að setjast; hann hafði enn hvorki boðið
mér vott né þurrt, sem var óvenjulegt á þeim bænum. «En
ég gæti verið með góða hugmynd,» sagði hann.
Hann sagði að í rauninni væri ekki eftir neinu að bíða; við
ættum að kveðja upp mannskap nú þegar og ráðast suður á
land og helst ganga á milli bols og höfuðs á Gissuri áður en
hann væri búinn að gera sínar eigin ráðstafanir með heruppkvaðningu
og banatilræði við góða menn. Og Sturla lumaði
á mikilsverðum upplýsingum um málefni sem ég hafði sjálfur
enn ekki hugleitt, semsé að mikill kappi af ætt Sturlunga,
bróðursonur hans meira að segja, hefði komið hingað út í
samfloti við Gissur: Þorgils skarði Böðvarsson. Það væri maður
mikill og sterkur og eigi krymtinn; hann hefði verið í sömu
hersveitum Noregskonungs og Þórður kakali áður þjónaði, og
Sturla sagði að við skyldum fara sem skjótast með allan þann
mannskap sem við gætum komið saman á augabragði, fara á
fund við Þorgils skarða og sjá hverja hann gæti hvatt til vopna,
ríða svo sem skjótast suður á land og austur yfir ár og taka hús
á Gissuri, verða fyrri til og sýna honum þá einu miskunn sem
hann hefði áður sýnt okkar vinum og frændum, samanber
þegar Snorri var höggvinn óvopnaður og á nærklæðunum.
Mér þótti skáldið Sturla vera heldur herskárri og framtakssamari
en ég hefði vænst, og þótti raunar gott til þess að vita.
Viðraði samt efasemdir um hvort við ættum að flýta okkur
jafn mikið og hann hvatti til; hvort ekki væri réttara að fá til
liðs við okkur bandamenn og félaga; aðra þá sem Þórður hafði
fengið til að gæta ríkis síns, og var þá meðal annars að hugsa
um svila minn Eyjólf Þorsteinsson í Skagafirðinum; hann sæti
þar innan um fjölmenni sem gæti gagnast okkur og ég var
líka að hugsa um að trúlega væri betra að hafa slíka menn í
ráðum frá upphafi en að eiga kannski á hættu að þeim mislíkaði
að vera hafðir útundan og myndu því jafnvel tregari til
aðgerða síðar þegar á reyndi. En Sturla taldi af og frá að það
væri nokkur skynsemi í því að bíða, auk þess sem hann setti
upp dálitla grettu þegar ég nefndi Eyjólf Þorsteinsson, sem
í mikillæti sínu vildi stundum láta kalla sig Eyjólf ofsa, og
Sturla sagði:
«Ég veit ekki hversu mikið lið myndi reynast í Ofsanum,
sem svo vill láta kalla sig; mér skilst á orðasveimi úr Skagafirðinum
að hann liggi heilu veturna eins og kolbítur í eldstó
og að það sé með naumindum að hann hafi framtakssemi til
að ganga örna sinna af sjálfsdáðum.»
Og ég gat ekki annað en glott, því þetta var rétt hjá Sturlu
- mér hefur fundist Eyjólfur svili minn verða æ undarlegri
eftir því sem völd hans og mannaforráð hafa orðið meiri.
«Nei, Þorgils skarði er okkar maður!» sagði skáldið og var
farið að skálma um gólfin. «Hann er vonin í okkar vanda,
hann er lykillinn að okkar bjargráðum!»
«En ef hann vill ekki koma með okkur?» sagði ég, «hvað
gerum við þá?»
«Vill ekki koma með okkur?» sagði Sturla Þórðarson; hann
var loksins sestur og leit nú á mig eins og hann væri forviða á
svo heimskulegri spurningu, svo urðu hendur hans órólegar
og ég veit að ef hann hefði haft drykkjarmál eða fjöðurstaf í
höndum þá hefði hann nú lagt slíkt frá sér, reiðubúinn að útskýra
hið augljósa fyrir fáráðari mönnum.
«Ja, kom hann ekki hingað út með Gissuri?» spurði ég. «Er
ekki líklegt að hann sé jafn eiðsvarinn konungi og Gissur er?
Og jafnvel í einhverskonar bandalagi við hann?»
«Í bandalagi við Gissur?!» spurði Sturla forviða. «Þetta er
bróðursonur minn!»
«Já, en hvenær hittirðu hann síðast?» spurði ég. «Við vitum
ekkert hvað hann hefur verið að hugsa undanfarin ár í Noregi.»
Sturla var staðinn upp á ný, farinn að skálma um gólf. «Ja,
við gefum honum bara engan kost á öðru en að standa með
sínu fólki,» sagði hann. Hugsaði sig svo um og sagði, örlítið
óþolinmóður: «Láttu mig um Skarða! Láttu mig sjá um hann
frænda minn!»
Og þá loksins bauð hann mér til stofu, spurði hvort ég væri
ekki svangur og þyrstur eftir ferðalagið.

Gissur

Af einhverjum ástæðum hef ég aldrei haft miklar áhyggjur af
Þorgilsi skarða. Er hann þó sannkallað heljarmenni eins og ég
varð vitni að eftir frægan fund okkar Þórðar kakala hjá Hákoni
konungi þegar Þórður mætti með skrifuðu rolluna sína
og kóngur var að reyna að bræða með sér hvorum okkar hann
treysti betur til að ráðskast með mál á Íslandi. Við sátum lengi
dags og vorum í engum atriðum sammála, en svo lauk þeim
fundi og um kvöldið bauð konungur til veislu. Og var þar
hvorki matur né drykkur klipinn við nögl frekar en við er að
búast. Í veisluna kom margt manna, meðal annars nokkrir
íslenskir menn sem voru þar viðloðandi hirðina, og Þorgils
skarði af ætt Sturlunga þar á meðal.
Þorgils er sterkur maður og ókvalráður og um hollustu
hans við konung efaðist enginn. En hann var með þetta andlitslýti,
skarð á efri vörinni og alveg upp að nefi og hafði
verið svo frá fæðingu ef mér hefur skilist rétt; ég hef heyrt
Norðmenn kalla svona héraskor. Og sér í lagi verður þetta
áberandi ef Þorgils brosir; yfirleitt er hann alvarlegur og
gneypur og með skeggið hangandi yfir munninn, en nú vorum
við semsé í veislu og margt gamansamra manna og ekki
síst var frændi hans Þórður kakali kátur, en fáir menn verða
skemmtnir sem hann með víni - lét hann ganga sögur lengi
kvölds og margir hlógu; ég hló meira að segja og konungurinn;
og Þorgils skarði gliðnaði allur sundur af hlátri. Ég sé
að konungi verður starsýnt á hann og þegar hlé varð á gamanmálum
Kakalans tók Hákon konungur til máls og sagði:
«Það er undarlegt með þig, Þórður kakali, svo voldugur og
auðugur sem þú ert, að þú hafir ekki fyrir löngu látið laga
andlitslýti frænda þíns.»
Þórður var að fá sér drykk undir þessum orðum, tók svo
bikarinn frá vörunum og sagði:
«Nú hvar eru líflæknar konungs? Og saumakonurnar?»
Og það voru gerðir út hlaupastrákar og eftir nokkra stund
voru komnir á svæðið tveir menn og ein kona og þau voru
með nálar og seglgarnsspotta og beitta hnífa og litlar flensur
eða eitthvað slíkt og Skarði var kallaður til þeirra fram á gólfið.
Og hann var ekkert að láta ganga á eftir sér. Konungur
spurði hvort hann væri tilbúinn að undirgangast þessa aðgerð,
og þegar Skarði lét á sér skiljast að hann myndi ekki berjast á
móti né bregðast við með illu, var samstundis byrjað að skera
upp og húðfletta í kringum skarðið og stinga hann svo með
nálunum og rimpa saman.
Þarna voru staddir ýmsir menn sem höfðu orðið vitni að
vígaferlum og líkamsmeiðingum, en þó voru þessar aðfarir
þannig að mörgum hnykkti við. Það blasti við hvað þetta
hlaut að vera hræðilega sárt, langvarandi kvalafullt og margendurtekið;
það var stungið og stungið, þrætt í gegnum hold
og varir og hert saman og þetta var ekki einungis blóðbað
heldur gusuðust einnig vessarnir út úr andliti mannsins og
munni. En hann lét sér hvergi bregða. Kveinkaði sér ekki einu
sinni. Loks var þessu lokið og hann gat sest á ný og þá sá maður
 hvað hann var fölur í andliti og sveittur á enni og gagnaugum
 og ég sá að þegar hann tók blóðugar rýjur frá munninum
og reyndi að fá sér vínsopa, eins og til að sýna að nú
væri þetta búið og menn gætu farið að snúa sér að öðrum
gamanmálum, þá báru kvalirnar hann ofurliði er hann reyndi
að ná munninum utan um skálarbarminn; andlitið herptist
enn frekar og það hlupu rauðir dílar fram í andlitið og hann
varð skjálfhentur að leggja frá sér drykkjarílátið.
En ekki kveinkaði hann sér eða kvartaði, og þótt hann léti
sig hverfa skömmu síðar úr þessum gleðskap sem án hans átti
eftir að standa alla nóttina þá varð Þorgilsi skarða á engan hátt
meint af öllu saman. Þvert á móti raunar; Þorgils yrði reyndar
seint talinn til fríðleiksmanna, en ólíkt var að sjá hve hann
varð allur hermannlegri eftir þessa nótt er frændi Kakali lét
dytta að andlitslýtum hans.
Þetta er auðvitað ekki ástæðan til þess að ég er sannfærður
um að honum megi treysta - nema þá á þann hátt að eftir að
hann var lagaður af læknaliði konungs hefur aldrei borið skugga
á einlæga hollustu Þorgils í garð lofðungsins. Þar er engin
tvöfeldni; hann er alveg einfaldur í hollustu sinni við konung.
Það hef ég margreynt og heyrt, og þar sem okkur báðum var
falið að reka erindi konungs á Íslandi þá veit ég fyrir víst að
hann mun ekkert gera sem hans hátign, verndara og yfirboðara,
Hákoni Noregskonungi, væri þvert um geð. Auk þess tók
hann að sér að ná eignum Snorra Sturlusonar undir konung,
sem telur sig þeirra réttan eiganda, og hann mun þurfa stuðning
minn í því; þar er nefnilega við frændur hans Sturlungana
að eiga. Og fyrr mun Þorgils skarði kasta sér fyrir björg en
verða sakaður um að bregðast í hollustu sinni við konung.

Eyjólfur

Það er stundum talað og látið eins og kvíðinn og vanmátturinn,
sem vissulega hvolfist stundum yfir mig, sé ástæðulaus
og án tilefna, en þegar ég frétti að Hrafn Oddsson og Sturla
Þórðarson og einhverjir fleiri hefðu umsvifalaust skotið á
herráðsfundi til að ræða hvernig bregðast skyldi við þeim tíðindum
að Gissur væri aftursnúinn frá Noregi, en alveg án þess
að hafa mig með í ráðum; án þess einu sinni að láta bera mér
um það boð; án þess einu sinni að láta mig frétta að eitthvað
væri í bígerð, þá fannst mér ég varla þurfa frekari vitnanna
við. Ég heyrði fréttirnar að kvöldlagi og varð svo mikið um
að ég varð að hátta mig ofan í rúm. Gat þó ekkert sofnað en
lá hreyfingarlaus í sorg og vanmætti fram á miðja nótt.
Ég settist við höfðagaflinn á rúmi konu minnar og sagði:
«Sérðu ekki hvaða augum þessir menn líta mig? Sérðu ekki
hvernig þeir telja rétt að virða Eyjólf Þorsteinsson, sem þó
hefur verið skipaður foringi sjálfra Skagfirðinga og Húnvetninga?
 Eða ætlarðu enn að halda því fram að það sé minn helber
hugarburður að ég sé eins og maðkur en ei maður, og
hæfilegt að á mér sé troðið; ég sé kraminn undir hvaða skíthæl
sem vera kann?»
«Vertu ekki að þessu voli,» sagði Þuríður; «reyndu að standa
í lappirnar maður. Hvaða helvítis aumingjadómur er þetta?»
Ég fór aftur og lagðist, handan við þilið. Það er ekki mikinn
stuðning að sækja til sinna nánustu þegar verst gegnir.
Mér tókst þó að sofna og var af einhverjum ástæðum miklu
hressari þegar ég vaknaði. Eða öllu heldur; mér leið ekki
lengur illa, mér leið eiginlega ekki neitt. Ég var tilbúinn að
þola veröldina eins og hún er, og án þess að bifast. Ég get
nefnilega verið mjög sterkur ef ég vil það viðhafa. Miklu
sterkari en allir aðrir. Menn eiga eftir að komast að því fullkeyptu.
Ég ákvað að láta sem ég sæi ekki Þuríði þegar hún
kom inn í stofuna þar sem ég sat um morguninn. Vatt mér út
með hurðaskellum og fússi þegar ég fann að hún ætlaði að fara
að segja eitthvað við mig. Það er aðferðin á þessar kellingar.
Sýna þeim ekki neina linkind. Sýna þeim hver ræður. Ég fór
út og kallaði á alla tiltæka vinnumenn. Bað þá um að tygjast
til vopna. Ákvað að nota meðbyrinn í sálu minni og senda
menn á næstu bæi, fela bændum og búaliði að vera viðbúnir
því að leggjast í herleiðangur. Án þess ég vissi hvert; ég var
bara með óljósa hugmynd um að fara með lið í Dalina til
Sturlu og Hrafns, láta sem ég hefði ekkert heyrt um að þeir
hefðu sniðgengið mig, láta sem slíkt hvarflaði að sjálfsögðu
ekki að mér né öðrum skynsömum mönnum, því svo augljóst
væri að það yrði engum ráðum ráðið nema ég væri viðstaddur.
Því að þannig er það! Það eru kannski til aumingjar eins
og Hálfdan á Keldum, en ég er ekki þannig! Hahaha. Ég ætti
að koma vestur í Dali, með her manns, hitta þar fyrir Sturlu
og Hrafn, og segja: «Hvar er ykkar lið? Já, nú þýðir ekkert að
velta vöngum, nú er tími ráðagerða liðinn, nú eru það beinharðar
 framkvæmdir sem duga!» Og allir munu sjá að ég framkvæmi
! Ég geri eitthvað. Ég tek forystuna, þegar mikið liggur
við! Kominn með her!
Það komu nokkrir vopnaðir menn af næstu bæjum, voru
um hríð að snuddast hér á hlaðinu. Í bland við mína vinnumenn
og stráka. Einn þeirra kom inn til mín. Það vildi svo til
að þá var ég nýbúinn að hella mér fullan bikar, þann annan
eða þriðja. Ég kallaði strákinn inn á gólf og í stað þess að
verða einhver svargikkur fyrir hann þá spurði ég hann margra
og óvæntra spurninga. Sjá! Hvað hann engdist og varð allur
kafrjóður! Ég gat ekki annað en hlegið, ég hló langt fram á
nótt, og drakk. Sofnaði hlæjandi. En vaknaði reyndar ekki
þannig ...

Gróa Álfsdóttir

Gissur er með eitthvað mikið í bígerð. Ég veit alltaf hvenær
eitthvað stórt er að brjótast um í honum því að þá hættir hann
að vera í sambandi við annað fólk. Hann hættir að tala og
hann hættir að hlusta, verður allur dulráður eða hulduhrútslegur
- og ég er að gefast upp á þessu. Á dögunum talaði hann
eins og hann vildi sættast við allt og alla, en nú fæ ég ekkert
meira upp úr honum um það. Annað en hálfkveðnar vísur,
eitthvað óskiljanlegt. Kannski er runninn af honum sáttahugurinn,
hann hverfur héðan af bænum einhverra erinda og oft án
þess að kasta kveðju; ekki einu sinni á mig eða syni sína, ég
veit ekki nema hann sé að safna liði eða búa sig undir herleiðangur,
og sé svo þá er ég búin að gefast upp. Ég tek ekki þátt
í þessu lengur. Eins og það er gott að eiga mann þegar friður
ríkir, eða það hef ég í það minnsta alltaf ímyndað mér, þá er
ekkert jafn illt og eyðandi og að vita af öllu í báli og brandi
hvert sem litið er. Það hefur verið lagt á mig og mitt heimili
nógu lengi, nú er sanngjarnt að biðja um frið. Og ef Gissur er
að búa sig undir frekari styrjaldir, og úr því honum finnst
óþarft að tala við mig um slíkt, þá ákvað ég að taka saman
föggur mínar og flytjast héðan; við eigum jarðeignir hér ofar
í sveitunum; kannski er þar meiri friðar von ef ég er ekki búsett
með helsta stríðsherranum.
Svona var ég að hugsa nú í morgun, eftir erfiða nótt; búin
að gera þetta upp við mig; ég yrði að forða mér úr þessum
vonlausu aðstæðum. Yfirvofandi ógn, eilífum ótta um tortímingu
fjölskyldunnar. En þegar ég var komin á fætur þá sat
Gissur í stofu, með bréf og skjöl fyrir framan sig og uppslegna
bók á borði, eldur logaði í stó og hundur svaf vært við fætur
hans, og hann brosti þegar hann sá mig og spurði hvort ég
vildi ekki koma með sér í leiðangur.
«Í leiðangur?» svaraði ég, örlítið stygg. «Hvert þá?
Og þá sagðist hann hafa verið að koma úr biskupssetrinu í
Skálholti þar sem hann hefði fengið biskup til að senda sína
trúnaðarmenn í Dali vestur með friðarboð og sátta; tilboð
sem hann vissi að menn á borð við Sturlu skáld Þórðarson
gætu ekki hafnað, og í framhaldinu hugðist hann sjálfur halda
á fund Sturlunga og sem merki um góðan hug vildi hann að
bæði ég og Hallur, annar eldri sonanna, yrðu með í för.
Og einhvernveginn þá hurfu mér þar með allar hugmyndir
um að gefast upp á óvissunni og halda minn veg.

Kolbeinn Grön Dufgusson

Snorri Sturluson var ekki bara stórmenni og snillingur, hann
var líka eðalmenni. Hann sýndi mér alla tíð meiri virðingu og
gæsku og elskusemi en ég hef átt að venjast. Hann leit ekki
einungis á okkur bræðurna sem einhverja stríðsmenn, sterka
bardagakalla sem gott væri að grípa til ef slægi í brýnu; nei,
hann talaði við okkur eins og vini og jafningja. Að svo miklu
leyti sem hann talaði við menn sem jafningja, ég segi það
ekki, hann var alltaf örlítið eins og til hliðar við aðra menn.
En hann var ekkert meira til hliðar við mig en aðra menn;
kannski er réttast að segja að hann hafi umgengist mig eins og
jafningja allra annarra manna, hárra jafnt sem lágra. Jafnvel
biskupa.
Snorri frændi fékk mig í lið með sér þegar hann bauð Guðmundi
biskupi Arasyni að vera hjá sér veturlangt í Borgarfirði,
þá hafði biskupnum verið haldið í myrkrastofu í næstum heilt
ár og var nú ekki mikill bógur til ferðalaganna og Snorri fól
mér að koma honum suður, sækja hann og koma honum upp
á hest og sjá svona um hann á leiðinni. Og eftir að í Reykholt
var komið þá bað hann mig um að vera hjá sér og biskupnum
innan handar, sem var auðvitað bara heiður og þó var það enn
meira að Snorri hafði mig með þeim í öllum samræðum; ef
þessir menntuðu snillingar tveir voru að brjóta til mergjar
eitthvert mikilsvert og flókið mál þá vildi Snorri gjarnan vita
hvað ég hefði til málanna að leggja og hlustaði alltaf hugsi á
það sem ég sagði og tók tillit til þess og ef þeir settust að málsverði
eða drykk þá var ég ekki hafður með eins og einhver
þjónn eða skenkjari heldur sem fullgildur maður með þeim
hinum; Snorri kallaði okkur gjarnan «þremenningana» þennan
vetur, til dæmis ef hann vildi að við settumst út í laug;
Snorri var nógu stór í sniðum til að þurfa ekki að sýna neinum
 hroka, hann reyndi ekki að upphefja sig á annarra kostnað,
hann þurfti þess ekki. Og ég hef einhvernveginn aldrei
getað fyrirgefið mér eða okkur bræðrunum eða frændgarðinum
yfirleitt að við skyldum aldrei geta goldið Gissuri og
hans mönnum fyrir þeirra níðingsverk og hreina illvirki gegn
Snorra frænda, þeim höfuðsnillingi átti Gissur ekkert grátt að
gjalda; það hafði aldrei hvarflað að Snorra að þeir væru einhverjir
 óvinir svo hann átti sér einskis ills von úr þeirri áttinni,
var einn og niðurdreginn eins og hann stundum varð
heima í Reykholti, þá brýst Gissur inn til hans um miðja nótt,
með skítmenni og illvirkja í sínu föruneyti, eltir Snorra niður
í kjallara og skipar að hann skuli drepinn þar á staðnum. Árni
beiskur, sá aumi drullusokkur, hann fær það verkefni að höggva
vopnlaust skáldið. Og eftir það er Árni þessi beiskur hafður
og haldinn eins og einhver virðingarmaður; fær að ríða með
þeim mikla manni Gissuri á fundi og mannamót eins og hann
sé einhvers virði, þessi morðingi, þetta fox, kominn með drýldinn
 svip á sitt frammjóa andlit; svei því. Nú síðast heyrir maður
að helvítið hann Árni hafi fengið að ganga til Rómar með
Gissuri, og má undur heita að hinar heilögu kirkjur þar á
staðnum hafi ekki sokkið í jörðu og sólir sortnað þegar sá
vanhelgi fláráður sté fæti sínum þar inn. Árni beiskur; ef ég
hefði staðið við hlið Snorra þegar Árni beiskur hóf upp öxina
þá hefði ég kramið hann eins og flugu eða maðk. Þar á kjallaragólfinu.
Já þeir áttu svosem erindi til Rómar, Gissur Þorvaldsson og
Árni beiskur, eftir sín fólskuverk og misgjörðir, og kannski
hafa þeir fengið einhverja fyrirgefningu frá herra páfanum, en
ég hef ekki fyrirgefið þeim neitt.
Nákvæmlega þetta var ég að hugsa þegar þeir Hrafn Oddsson
og Sturla skáld Þórðarson knúðu dyra hjá mér um miðja
nótt, á jólum, og vildu fá mig með í leiðangur til að drepa
Gissur Þorvaldsson, þá nýsnúinn heim til landsins. Það hittist
svona einkennilega á. Svo að það þurfti ekki að ganga á eftir
mér með mörgum orðum, ég tók bara vopn mín og söðlaði
hest og slóst í förina. Þessa óvæntu för. Og vanhugsuðu, eins
og átti eftir að koma á daginn ... Í betur undirbúinn leiðangur
hefði ég til dæmis haldið með þá bræður mína, Svarthöfða og
Björn drumb, mér við hlið, en nú var sagt að það gæfist enginn
tími til að láta senda eftir þeim, við yrðum að hafa hraðan
á. Og það var skáldið Sturla sem var mestur flýtirinn á í þetta
sinn; þessi rólegi og íhugli maður, nú var hann eins og landafjandi,
allur á spani eða iði; ég hefði átt að sjá að það var ills
viti. Seinna áttaði ég mig á því að hann var logandi hræddur,
og það á aldrei að hafa hrædda menn í forystu fyrir neinu. Það
var samt ljóst að við þyrftum meiri mannskap, og ég fékk
brátt að heyra að það ætti að koma við í Stafholti í Borgarfirði
því að þar væri sá orðlagði kappi Þorgils skarði búinn að koma
sér fyrir og með marga fylgdarmenn, ellefu vopnaða menn
sagði einhver, eða jafnvel fjórtán ef með væru taldir þrír
strákar sem eru hafðir til að geyma hesta. En þar sem ég reið
fremst með þeim Hrafni og Sturlu fann ég á þeim að það væri
kannski ekki víst að Þorgils vildi fylgja þeim í þessa herför.
Hrafn viðraði miklar efasemdir um það og smám saman virtist
Sturla fallast á að Hrafn gæti haft rétt fyrir sér í því, svo að
hann stakk upp á áætlun. Um að hræða Þorgils til fylgdar;
ryðjast inn í bæinn og taka hann höndum, og gefa að sök að
vera vitorðsmaður með Gissuri í samsæri um að drepa Sturlu.
Og þykjast ætla að drepa hann fyrir það. Bjóða honum svo þá
sætt, til að halda lífi, að slást með þeim í þennan leiðangur til
að vega Gissur Þorvaldsson.
Og svona var þetta. Við komum á stökki í hlað, ruddumst
inn á mennina sem voru flestir gengnir til náða nema strákarnir
sem áttu að gæta hestanna, þeir höfðu líklega verið settir
á vakt en sofnað sjálfir - menn náðu ekki vopnum sínum og
allir nema Þorgils læstir inni, en hann gat loksins stunið upp
er hann sá Sturlu frænda sinn fremstan í flokki:
«Fyrir hvað kemur þú hingað með svo miklum stormi og
styrjöld?»
Þá hrópaði Hrafn Oddsson:
«Það er vegna þess að við vitum fyrir víst að þú hafir svarið
Hákoni konungi að leggja Gissuri Þorvaldssyni lið í því að
drepa Sturlu frænda þinn!»
«Þetta er álygi!» hrópaði Þorgils. Og fór svo eitthvað að
tala um Hákon konung en mér virtist hann hræddur; hann
þvaðraði hálfgerða samhengisleysu.
Og svo tók við mikið og langdregið stapp, sem mér fannst
allt hið skrýtnasta vegna þess að mér hafði heyrst fyrr um
kvöldið að við mættum engan tíma missa, en loks var Þorgilsi
þetta boðið sem áður var um rætt en hann var tregur til að
þiggja það. Og þá hélt Sturla ræðu af mælsku sinni og ég man
að hann sagði orðrétt:
«Minnstu þess hve marga og mikla skömm þú átt Gissuri
að gjalda, fyrst í drápi Snorra Sturlusonar sem við erum allir
skyldir að hefna. Er það sannast að segja að Gissur hefur drepið
mestan hluta ættar vorrar!»
En mér hlýnaði aðeins um hjartarætur við að heyra þessa
væntumþykju í garð Snorra heitins frá Sturlu, því að það hafði
oft verið eitthvað svona hálfkalt á milli þeirra frændanna
meðan báðir lifðu.
Á endanum sættist Þorgils skarði á að slást í þessa herför
með okkur, þótt hann væri jafnframt að reyna að grátbæna
Sturlu og Gissur um að fá að sleppa því, vegna eiða sinna við
Hákon konung. En honum var nauðugur einn kostur og það
eina sem þeir Sturla og Hrafn féllust á var að Þorgils mætti
búa út sitt lið þarna um nóttina og koma svo á eftir okkur
næsta dag. Eftir á að hyggja var auðvitað fáránlegt að fallast á
þetta - við hefðum þá frekar allir átt að bíða þarna með honum
og hvílast, í stað þess að flana áfram. Því að eins og síðar
fréttist þá vorum við ekki fyrr komnir úr augsýn frá bænum
en Þorgils söðlaði hesta og reið eins og fjandinn væri á hælum
hans alla leið norður í Hjaltadal þar sem hann hefur falið sig
undir vernd norska biskupsins æ síðan.

Hrafn Oddsson

Við Sturla héldum að Þorgils skarði myndi koma fast á hæla
okkar með flokk af hraustum mönnum eins og um hafði verið
samið og biðum hans á bæ suður á Kjalarnesi, en er við
höfðum beðið þar með flokkinn okkar í heilan dag fór okkur
að þykja þetta allt hið undarlegasta mál. Gerðum loks út
mann vestur í Stafholt á nýjan leik til að fregna hvað dveldi
Þorgils, en hann kom aftur með þau fáheyrðu tíðindi að
Þorgils hefði í stað þess að fylgja okkur flúið bakdyramegin
og í ofboði áleiðis norður til Hóla í von um að biskupinn
myndi gæta hans á meðan vígaferli geisuðu í landinu.
Það er gagn að svona mönnum.
Þannig að við vorum mun færri en upphaflega var ætlað.
Við Sturla höfðum þó um sjötíu manns, sæmilega vopnaða.
Hefði það lið átt að geta dugað okkur ef við næðum að koma
Gissuri að óvörum. Svo að við héldum af stað austur yfir Hellisheiðina.
Það var töluverður snjór yfir öllu og þæfingsfærð fyrst um
sinn, en svo sneri til krapahríðar og rigningar og varð leiðin
harla seinfær. Er við komumst loks austur á Kambabrún hellirigndi
og var erfitt að komast niður brekkurnar; runnu bæði
menn og hestar og margir fengu harðar byltur; urðu fjórir
menn með það ófærir í okkar liði og urðum við að skilja þá
eftir á bæjum þar í Ölfusinu.
Við höfðum reiknað með harðri og frosinni jörð, en þarna
í Ölfusinu sukku hestar og menn í hverju spori og maður var
hálfhræddur við að lenda í banvænu kviksyndi. Ég hvatti þó
liðið áfram; Sturla var hættur að vera æstur og uppvægur eins
og hann hafði verið í upphafi þessarar herfarar og var nú sjálfum
sér líkur; djúpt sokkinn í eigin hugsanir og það hvarflaði
stundum að mér þegar ég var að reyna að koma honum til
sjálfs sín til að geta ráðfært mig við hann að honum væri ekki
lengur fyllilega ljóst í hverskonar leiðangri hann væri. En við
héldum áfram og komum loks að bökkum Ölfusár.
Sem var raunar eins og haf yfir að líta. Þarna beljast hún
fram gruggug og straumhörð og ferjustaðir á kafi og alls ófært
á vaði. Við hímdum um stund á bakka árinnar, þurftum raunar
að hörfa því að hún var enn í vexti; héldum bæði suður og
norður með vatnsflaumnum í von um að finna einhverja úrlausn
 okkar mála, en slógum loks upp búðum og létum fyrirberast
um nótt og áttum blauta vist. Næsta morgun talaði
Sturla um að við ættum kannski að halda í norðurátt, í von
um að finna vað á Soginu og svo á Hvítá, en við vorum þá
allir að missa móðinn. Það var ekki lokkandi tilhugsun að
dragnast kannski með rennblautt og úrvinda lið að Kaldaðarnesi,
þar sem eins væri líklegt að menn hefðu spurt ferðir
okkar og biðu með alvopnaða heri. Svo við ákváðum í lok
dags að láta fyrirberast aðra nótt þar í Ölfusi, og snúa svo
heimleiðis. Í kraparegni, og brátt fór að blása.
Við Sturla sögðum fátt á leiðinni í Dali vestur. Eitt sinn er
við áðum leit hann þó í augu mín, með þessu glettna bliki
sem honum var svo eiginlegt, og hann sagði:
«Hér eiga við orð sem Órækja Snorrason lét eitt sinn falla
í mín eyru: Skammur er nú dásshali okkar, frændi.»
Við kvöddumst svo á Sauðafelli, og Sturla hélt heim að
Staðarhóli með sína menn. En það varð að samkomulagi að ég
kæmi að Staðarhóli fáum dögum síðar með mína nánustu
fjölskyldu og alla hraustustu menn og þar höfðum við sterk
varðhöld næstu daga og vikur. Við biðum þess sem verða
vildi; maður beið þess í ofvæni að fregna upp á hvaða sviksamlegu
illvirkjum Gissur kynni að taka.

Gissur

Mér fannst varla þurfa frekari vitnanna við um það hvers konar
skrípaleikur þessi innanlandsófriður allur var orðinn þegar
ég heyrði að það hefði verið þeirra fyrsta verk, skáldsins Sturlu
Þórðarsonar og hans Hrafns litla Oddssonar, þegar þeir fréttu
að ég væri snúinn aftur til landsins að safna saman einhverjum
reytingi af bændum og halda svo af stað hingað suður á land
til að drepa mig. Það leið að vísu furðu langur tími frá því
þeir héldu í sinn leiðangur og þangað til ég frétti eitthvað um
þessa herför, en þó svo ég hefði haft af henni spurnir er satt
best að segja ósennilegt að ég hefði látið mér bregða. Hvernig
hefðu þessir menn, lítt til bardaga fallnir sem þeir eru, átt að
geta gert mér einhverja verulega skráveifu, hér inni í miðju
mínu ríki á Suðurlandinu; með bandamenn og trausta vini á
allar hendur og stöðug varðhöld hér í kringum Kaldaðarnesbæinn
þar sem ég hélt til þennan vetur? Þetta eru miklir
mælskumenn, bæði Sturla og Hrafn, og í rauninni ágætir
menn báðir tveir að því er mér hefur oftast virst, og ég þurfti
að láta segja mér það oftar en einu sinni þegar menn komu
hérna til mín inn í stofuna og sögðust hafa frétt af fjölmennri
sveit með alvæpni ríðandi upp og niður með vestari bakka
Ölfusár, í tvo eða þrjá daga í rigningu og slyddu; menn
komna vestan úr Dölum og sumir alveg vestan af fjörðum, í
því skyni að ganga mér milli bols og höfuðs. Og mennirnir
sem til mín komu voru glottuleitir og hálfvandræðalegir er
þeir skýrðu þetta út fyrir mér, að herflokkurinn að vestan
hefði aldrei komist lengra en að ánni en ekki treyst sér yfir.
Heldur bara snúið heim í rigningunni og slyddunni, án þess
að hafa valdið nokkrum manni skeinu.
Þarna varð mér það ljóst, sem ég vissi þó auðvitað fyrir, að
þeir leiðtogar Sturlungaflokksins sem enn voru lífs og hér á
landi voru ekki menn af því tagi sem ég þyrfti að óttast. Ef
Þorgils skarði hefði verið með þeim þá gegndi kannski öðru
máli, en auðvitað lét hann ekki teyma sig út í svona lagað; það
vissi ég fyrir enda var hann einfaldur í stuðningi sínum við
Hákon konung og það erindi sem hann fól okkur að reka hér
á landi - eins og kom víst á daginn frétti ég síðar, vegna þess
að Sturla og Hrafn kváðu hafa reynt að fá hann í lið með sér
í þá herför sem þeir áformuðu og komst aldrei lengra en að
bökkum Ölfusár; fyrst reyndu þeir að lokka Þorgils með
blíðmælum og fagurgala um frændsemi og ættarsóma en þegar
það dugði ekki til var reynt að grípa til hótana og þvingana,
með þeim árangri einum að Þorgils lagði reiðtygi á sinn hest
strax og Sturla og Hrafn litu annað, og hélt norður að Hólum
á fund biskups og bað um að fá að hinkra þar á meðan æðið
rynni af frændum hans.
Fyrst var mér raunar illskiljanlegt hvaðan þeim Sturlu og
Hrafni kom yfirleitt sú hugmynd að ætla að ráðast hingað að
mér, nýsnúnum frá Noregi. Hvaðan kom þeim nægjanleg fífldirfska,
svo lítt hermannlegum mönnum? Og hvaðan kom
þeim nægjanleg heift? Sturlu Þórðarson hafði ég tvisvar eða
þrisvar haft á valdi mínu og örlög hans í mínum höndum, en
gefið honum grið og fullt ferðafrelsi. Enda var mér í rauninni
vel við kallinn, þennan snilling og sagnasjó. Og Hrafn Oddsson;
hvenær hef ég gert honum eða ættmennum hans nokkra
skráveifu? Mér varð þetta allt slík ráðgáta að ég gerði á endanum
út hlutlausa menn sem ég kannaðist við úr Borgarfirði
og af Suðurnesjum til að fara vestur í Dali og hlera hjá kunnugum
þar hvað það hefði verið sem rak Sturlu og þá félaga í
svo fíflalegan og þeim sjálfum stórhættulegan leiðangur, og
þegar ég fór að heyra meira um þetta þá rann upp fyrir mér
ljós: Þeir voru svona hræddir um að ég ætlaði að drepa þá.
Vildu verða fyrri til. Með þessum hlægilega árangri sínum.
Og þá sá ég að það var bara eitt að gera. Sættast við mennina.
Mér þótti að vísu dálítið skrýtið að þeir Sturla og Hrafn
skyldu ekki hafa fleiri með sér í ráðum, menn eins og Eyjólf
Þorsteinsson til að mynda, en það skýrðist þegar mér barst til
eyrna að Eyjólfur væri að verða stórundarlegur. Hugsjúkur
eða eitthvað þaðan af verra. Sem var á sinn hátt ágætt, því
færri sem ég þyrfti að semja við og sættast, því betra. Svo ég
gerði út menn vestur í Dali, fyrst til Sturlu Þórðarsonar til að
sýna honum mesta virðingu, og sagðist bjóða sættir og full
grið.

Heinrekur Hólabiskup

Hákoni konungi sendir Guðs kveðju og sína Heinrekur sem
nú er kallaður Hólabiskup á Íslandi.
Eins og ég hafði lofað og undirgengist hef ég haft úti
spurnir um ástand það er ríkir hér á landi og helstu leikmenn
á því sviði. Og hér hef ég bréfað fáeinar hugsanir mínar og bið
ég yður forláts á að ekki skuli þær fyllri, gleggri eða gleðilegri.
Sem yður var ljóst áður en ég lagði upp í ferð mína hingað
þá er Gissur Þorvaldsson, í fjarveru Þórðar Sighvatssonar kakala,
sá maður sem mest er horft til af hérlandsmönnum sem
höfðingja og valdsmanns, og á það jafnt við um vini hans og
óvini. Hef ég því gert mér far um að hafa af honum kynni og
spurnir.
Eins og konungur veit þá var Gissur mjög áfram um að sýna
hollustu sína í hvívetna er hann var í Noregi og var hvergi
spar á blíðmæli og vinahót er hann vildi sannfæra yður um að
enginn yrði traustari bandamaður vor er til Íslands kæmi en
einmitt hann.
Ég vil ekki segja að hann hafi snúist beinlínis eða brugðist
eftir að hingað kom, en mjög hefur framkoma hans og fas í
okkar garð þó snúist til annars vegar. Hann er að vísu hlýðinn
á vort mál og kurteis en talar þó og lætur eins og valdsmaður
sem hlustar á kvabb en ekki sem erindreki er framfylgir boðum.
Hann brosir við öllum og lætur vel við flestu, en er sem
beggja handa járn eða ber kápuna á báðum öxlum. Get ég
varla lýst því hve þetta getur valdið mér miklum sárindum, að
ég ekki tali um hreina gremju.
Gissur er greindur maður og málsnjall eins og konungur
eflaust veit, og maður finnur er hann kemur hingað út til
sinna samlanda eða undirsáta að hann er vel til forystu fallinn;
menn dá hann ýmist eða óttast og Gissuri er það greinilega
ljóst og hann kann vel með það að fara; sér í lagi þar sunnanlands
og menn kalla hans ríki er hann sem konungur eða jarl
og menn umgangast hann á þann hátt og hann sína þegna. En
að hann skuli snúa sama andliti til mín, fulltrúa Guðskirkju
og Niðaróssbiskups og sérlegs umboðsmanns yðar sjálfs, herra
Noregskonungur, það er auðvitað í senn oflæti, hroki og að
auki hrein lítilsvirðing. Veit ég ekki hve lengi ég mun veita
honum í þeirri eilífu togstreitu sem menn eiga í sín á milli hér
á landi.
Um hinn hirðmann yðar og samferðamann minn hingað
til lands, Þorgils skarða Böðvarsson, er aðra sögu að segja.
Hann sýnir sannlega aldrei óvirðingu af neinu tagi í minn
garð og er oftast auðmjúkur í tali nema er hann snöggreiðist
- sem er vel að merkja aldrei í minn garð eða yðar - og gengur
jafnan fljótt yfir. En reyndin er að sama skapi sú að enginn
sýnir honum neina sérstaka virðingu; að menn sýni honum í
fasi eða ræðu auðmýkt af einhverju tagi er alveg af og frá, og
hefur hann þó engu síður en Gissur tilkall til þess, enda samskonar
fulltrúi og trúnaðarmaður yðar hér á landi sem hann.
Vel get ég skilið gremju þá þykka sem mér virðist vera í brjósti
Þorgils skarða yfir fálæti bænda eða jafnvel hreinni fyrirlitningu
í hans garð; menn senda griðkonur og fjósamenn fram í
dyr til að segja stórbændur ekki heima er Þorgils knýr hjá
þeim dyra þótt öll sveitin viti það uppspuna og skrök. Á fundum
sem Þorgils boðar til hlusta ekki bændur á hans mál eða
svara með skætingi og útúrsnúningum er hann býðst til að
gerast þeirra höfðingi og beinum orðum má tala um hreina
lítilsvirðingu landsfólksins í garð þessa manns sem þó hefur
náð áheyrn og samþykki sjálfs herra Noregskonungs.
Í héraði því Skagafirði er biskupsstóllinn stendur er Eyjólfur
nokkur Þorsteinsson höfðingi nú sem stendur, skipaður af
Þórði kakala og kvæntur bróðurdóttur hans, Þuríði Sturludóttur
Sighvatssonar sem féll við Örlygsstaði hér fyrir tæpum
fimmtán árum. Sturlu heitinn þarf ég eigi að kynna yður enda
var hann talinn best til foringja fallinn af sínum frændum og
reyndar landsmönnum flestum að því er mér hefur skilist og
kom hingað út með yðar löglegu umboði og samþykki til að
treysta bönd við konungdæmið og gera landsmenn yður auðsveipa;
 fall hans hef ég heyrt útskýrt sem afleiðingu af tvöfeldni
og klækjum Gissurar Þorvaldssonar og sé það rétt ætla
ég að hugboð mitt um að Gissur sé ekki með öllu einfaldur í
stuðningi við málstað vorn kunni að vera á rökum reist. En ég
var að tala um Eyjólf Þorsteinsson, og um hann hafði ég heyrt
að hann væri rétt eins og hinn sálugi tengdafaðir hans vel til
höfðingja fallinn. Eyjólfur er stórvaxinn maður og hraustlegur
og hermannlegur í fasi og andlitsfalli, stundum nefndur
«Ofsi» af sínum landsmönnum og þá heldur í virðingarskyni,
enda hefur hann þótt fara fram af skörungsskap og ákefð mikilli
í ýmsu sem hann hefur færst í fang. Er ég hitti hann fyrst
féll mér afar vel við manninn enda tók hann mér með ákafri
elskusemi og að því er mér virtist fölskvalausu vinarþeli; hann
sótti mig heim hingað á staðinn ótilkvaddur fám dögum eftir
að ég kom hingað og þá í því eina skyni að tjá mér vináttu
sína og stuðning. Hafði hann mörg og heit orð, margendurtekin,
 um að hann, sem veraldlegur höfðingi héraðsins, óskaði
 einskis frekar en að lifa í sátt og góðri samvinnu við biskupsstólinn,
en á því mun gjarnan hafa verið misbrestur í tíð
forvera minna og þeir jafnvel hraktir af staðnum eða teknir
höndum og geymdir í myrkrastofum sem óeirðarmenn, samanber
fyrra bréf mitt til yðar. Og til að undirstrika sinn góða
hug bauð Eyjólfur mér fám dögum síðar til veislu mikillar og
fagurrar á heimili sínu í Geldingaholti hér handan fjarðarins,
og var þar hvergi sparður drykkur né aðrar veitingar og enn
kom hann mér fyrir sjónir sem gegnheill og ákafur í sínum
vinarhótum. Hugði ég mér gott til hans liðveislu; hann sagði
og margsagði að ekkert erindi gæti ég átt svo smátt að hann
væri ekki samstundis reiðubúinn að einhenda sér í að leggja
mér lið eftir því sem það væri á hans færi, og lét með ómyrkum
orðum í það skína að fátt væri það hér í héraðinu eða jafnvel
á landinu öllu sem honum yrði ekki auðvelt að greiða úr.
Mér fannst ég vera að tala við alvöru stórmenni; mann sem
ekkert óttast og finnst sér ekkert ómögulegt.
En einnig Eyjólfur virðist mér ekki sem hann sýnist. Ekki
löngu eftir umrædda heimsókn mína til hans er hann tjáði
mér alla sína óskoruðu vináttu komu upp lítil úrlausnarmál
gagnvart minniháttar bændum í héraðinu og snerta samskipti
við biskupsstólinn; málefni svo smá að ég íþyngi ekki yður
með útlistan. Gerði ég þá boð eftir Eyjólfi, til að ráðfæra mig
við hann. En sendimenn komu aftur og voru hinir vandræðalegustu;
höfðu ekki náð tali af Eyjólfi sjálfum þótt menn þar
á bænum teldu hann heimavið, og þótt sendimenn mínir
gerðu ljóst í hvers umboði þeir væru komnir. Og síðan eru
liðnar margar vikur og þótt ég hafi margítrekað reynt að ná af
honum tali þá berast mér engin svör, engin viðbrögð. Má vera
að hann eigi við einhver veikindi að stríða, en af hverju er
mér þá ekki sagt frá því?
Það fólk sem þetta land byggir virðist mér raunar allt hið
undarlegasta.
Valete.

Helga Þórðardóttir

Það voru engin smámenni sem komu hingað að Staðarhóli í
dag og kváðust eiga erindi við Sturlu Þórðarson. Hann var
búinn að loka sig af úti í skemmu og ég hélt hann væri niðursokkinn
í ritstörf, en hann reyndist hafa steinsofnað þegar ég
kom þangað að sækja hann - hrökk upp af vondum svefni
virtist mér. Það var ekki nein ástæða til að óttast gestina enda
var þarna enginn annar en djákni að sunnan, fulltrúi og umboðsmaður
Skálholtsbiskups, með svo kurteisu fasi að það var
eins og biskupinn sjálfur væri að heimsækja einhvern konungborinn,
og með honum í för voru nokkrir kórdrengir eða
ungprestar, í litfögrum búningum og báru skjöl og farteski
umboðsmannsins. Sturla vildi að við bæði hjónin yrðum viðstödd
þeirra viðræður, ég held að hann hafi viljað sýna mér
hve vel hann kynni að umgangast stórmenni því að það er
alltaf stutt í hégómleikann hjá mínum manni; hann vill alltaf
vera að sanna eitthvað jafnt fyrir mér sem öllum öðrum.
Það var þá enginn annar en Gissur Þorvaldsson sem hafði
gert umboðsmanninn út með erindi hingað í Dali vestur, formlega
ósk um að Hallur sonur hans fengi að eiga Ingibjörgu
dóttur okkar, og sömuleiðis bréf með andheitum orðum um
vináttu og ævarandi sáttahug ásamt loforðum um að Sturla
myndi hljóta virðingu og forfrömun frá sjálfum Noregskonungi
ef semjur hans hátignar við Gissur efnuðust svo sem til
var stofnað, en einhvernveginn á þessa leið orðaði það hin yfirmáta
kurteisi umboðsmaður Skálholtsbiskupsins, og ég fann
hvað Sturla roðnaði af stolti við að heyra þessi orð; hann
gjóaði snöggt til mín auga eins og til að aðgæta hvort ég hefði
ekki einnig séð þá virðingu sem stórmenni kusu að sýna honum,
en ég varð að líta undan og bíta mig létt í vörina til að
fara ekki að brosa.
Það var auðvitað ástæða til að gleðjast yfir þessu, ég er ekkert
að draga úr því; allur þessi endalausi ófriður og sú stöðuga
ógn eða lífshætta sem honum fylgdi var fyrir löngu farið að
slíta mínum manni út, hann var oft svo tættur af þessu öllu
saman að hann gat ekki einbeitt sér að neinu eða hugsað
skýrt, og það hentar ekki manni sem í rauninni vill helst fá að
vera í friði og sinna sínum bókum. En svo er annar strengur í
hjarta Sturlu og það er þessi draumur um að verða mikils metinn,
sem stundum gerir hann dálítið barnalegan. Ríkur og
mikils metinn: Stórhöfðingi. Það er náttúrlega þetta með að
hann er ekki skilgetinn og því ekki lögerfingi valda og eigna
eins og til dæmis Böðvar bróðir hans - svona þenkjandi og vel
gerður maður eins og Sturla veit auðvitað eða á að vita í hjarta
sínu að það er þýðingarlaust að vera að hugsa um slíkt eða láta
það halda fyrir sér vöku, kominn á fullorðinsár, en samt finn
ég alltaf reglulega hvernig kvika opnast í hjarta hans þegar
eitthvað gerist eða er sagt sem rifjar upp þessa staðreynd. Sem
reyndar rekur hann líka til að gera eitthvað þá strax sem sýnir
að hann er ekki minni maður en Böðvar bróðir. Eða þessi
pirringur út í Snorra heitinn Sturluson, sem mér skilst þó að
Sturla eigi margt gott að gjalda; það að Snorri var alinn upp
sem höfðingjaefni og sigldur og menntaður og forríkur að
auki er eins og steinbarn í maga Sturlu, svona vill hann líka
vera. Svo má ekki gleyma því að ég kom með eignirnar inn í
okkar hjónaband, búið hér á Staðarhóli til að mynda, og Guð
forði mér frá því að nefna slíkt ef ég vil ekki særa sál hans holundarsári,
beinundar og mergundar. Þannig að það var ekki
að undra þótt honum væri mikið í mun að taka á móti fulltrúa
 biskups og sendimanni Haukdælagoðans eins og sá stórhöfðingi
og mikilsháttar valdsmaður sem þeir virtust telja
hann vera.
Við sátum í okkar helstu stofu, hann fól mér að láta bera
þangað allt það besta í mat og drykk sem til var á bænum, og
eitt er auðvitað merkilegt með Sturlu, og það er hvað hann er
fljótur að átta sig á sérkennum eða persónulegum háttum þess
fólks sem hann hittir, sér í lagi ef hann lítur á einhvern hátt
upp til þess. Þetta sé ég alltaf á því að augnabliki síðar er
Sturla búinn að taka upp sama sið, framkoma viðmælandans
er orðin innlifuð í fas hans sjálfs; Skálholtsdjákninn var einstaklega
 beinn í baki; hann brosti ekki, án þes að vera á nokkurn
hátt drumbslegur. Var bara með einhvern sérlega stilltan
svip á andlitinu, hreyfði þó munninn utan um hvert orð, en
ekkert annað, og talaði í beinni, skýrri og látlausri tóntegund,
án þess að hækka eða lækka róminn. Ég held að þetta megi
kallast virðulegt fas.
Eflaust hefði ég, sem sat þarna hjá þeim, ekki hnotið sérstaklega
um þessi sérkenni hans hefði ég ekki séð að það var
örskammt liðið á samtalið þegar Sturla var farinn að haga
sér nákvæmlega eins; örlítið uppskrúfað og klerklegt orðalag
sendiboðans varð honum meira að segja samstundis tamt á
tungu. Flestar ræður hófust á íhugulu «m-m» hljóði. Þannig
að þetta var ákaflega settlegur fundur.
Sturla notaði auðvitað tækifærið til að fiska upplýsingar,
eins og hann gerir alltaf, hann vildi fræðast um samskipti
Haukdælagoðans við nágranna sína á biskupssetrinu, en stundum
hefur verið grunnt á því góða þar á milli eins og flestum
er kunnugt. Hvað kemur til að biskupsmenn fara erinda Gissurar
í fjarlægar sveitir? Og umboðsmaður biskups var með
skýrleg og kurteisleg svör á reiðum höndum, að embættinu og
kirkjunni væri að sjálfsögðu þóknanlegast að friður ríkti og
sátt á milli manna og því undirgengjust hennar menn verkefni
af þessu tagi með glöðu geði, og svo væri hitt, að þótt
vissulega hefði oft verið núningur milli veraldlega valdsins og
hins kirkjulega þar syðra þá tryðu Skálholtsmenn því að Gissuri
Þorvaldssyni, ekki síst nú í seinni tíð, væri full alvara með
því að koma á friðsamlegu ástandi milli sín og annarra manna.
Kirkjunnar þjóna jafnt sem veraldlegra höfðingja í öðrum
landsfjórðungum.
Ég fann að Sturlu létti við að heyra þetta, að þessum orðum
sögðum var eins og hann fengi allt í einu hjartans trú á að
þetta væri í alvöru að gerast, að Gissur vildi láta af styrjöldum
og auka veg og virðingu gamalla fjandmanna, og af því Sturla
er manna hrifnæmastur, hann uppljómast svo snöggt og skært
ef honum er sýnd óvænt elskusemi eða virðing að hann sést þá
ekki fyrir í lofsyrðum um menn sem hann hefur fram til þess
aldrei getað nefnt án biturlegra ummæla, þá hófst hann nú
upp þarna við borðið, og andartak missti hann meira að segja
það settleikafas sem hafði smitast yfir á hann frá biskupsmanninum,
 og hann sagði með einlægri eða næstum barnalegri sannfæringu:
«Þegar allt kemur til alls þá held ég að Gissur sé í hjarta
sínu hreinn afbragðsmaður!»
En umboðsmaður biskups tapaði aldrei sínu kyrra og kurteisa
yfirbragði; með neðri vörina eins og beint strik og rödd
sem aldrei var há og enn síður lág svaraði hann strax:
«Mm - það er nú ofmælt.»
Og þá varð ég að snúa mér undan til að fara ekki að spilla
alvarleik stundarinnar með léttúðarflissi.
En loks var ákveðið að halda brúðkaup síðsumars og að þá
skyldi jafnframt verða fundur til að ljúka öllum sáttum. Sturla
sagðist vilja hafa Hrafn Oddsson með sér á þann fund, og svo
kvöddu komumenn með allri sinni kurteisi. Sturla lét þá hafa
fagurlega steindar og skornar álftafjaðrir að færa Gissuri að
gjöf, og næstu daga og vikur mátti næstum flögra á léttinum
og feginleikanum sem fyllti hér bæinn. Nokkru seinna, nálægt
veturnóttum, átti svo að fagna brúðkaupinu með veglegri
veislu á heimili Gissurar og Gróu.

Hrafn Oddsson

Hvernig á maður að taka þessu? Hvernig á að vera hægt að
taka mark á Gissuri Þorvaldssyni þegar hann er allt í einu farinn
að tala eins og maður friðar og sátta? Gissur Þorvaldsson,
sem ég hef jafnan talið að væri slægari en höggormur. Hann
var lengst af þekktur fyrir að bera jafnan kápuna á báðum
öxlum og láta vel eða sæmilega að öllum, en hvað merkti það?
Var hann samt ekki þegar á reyndi sá grimmasti og blóðþyrstasti
af öllum höfðingjum landsins?
Og nú vill hann sættast? Vera vinur allra? Ég veit það ekki ...
Það fyrsta sem hvarflaði að mér þegar þrír góðbændur að
sunnan komu vestur í Dali með þessi boð frá Gissuri var að nú
ætti að hafa okkur að fífli; að einfeldningar hefðu verið blekktir
til að flytja orð sem enginn vill svo gangast við að hafa
mælt, en slíkt hefur nú gerst áður eins og þegar auminginn
hann Þorsteinn Hjálmsson í Vesturhópi var narraður til að bera
Þórði kakala stórmannleg sáttaboð frá Kolbeini unga, sem
kannaðist svo ekkert við að hafa boðið neitt og mun jafnvel
hafa látið fanta hýða Þorstein fyrir þvættinginn í honum.
Ég var hjá Sturlu Þórðarsyni að Staðarhóli þegar boðin bárust
frá Gissuri, og fyrst og fremst vildi ég heyra álit Sturlu á
því sem væri að gerast, því að þann mann veit ég alvitrastan
og hófsamastan. Hann var auðvitað á báðum áttum, hefur
sjálfur orðið fyrir barðinu á falsi og tvöfeldni af hálfu Gissurar,
en samt fann ég strax á Sturlu að hann virtist tilbúinn að
trúa Gissuri, það var eitthvað sem sagði honum að nú væri
Gissuri kannski alvara. Og ég áttaði mig á því hvað það var
þegar hann sýndi mér seinna um kvöldið bók, mikið og fagurt
 rit á latínumáli og hafði fyrr verið í eigu Björns Skálholtsbiskups,
föðurbróður Gissurar Þorvaldssonar, en þetta hafði sá
sendiboði er borið hafði sáttaboðin afhent Sturlu sem gjöf frá
Gissuri. Þar er auðvitað leiðin að hjarta skáldsins Sturlu Þórðarsonar,
enda var hann örlítið skjálfhentur er hann sýndi mér
bókina og rödd hans næstum klökk, en augu hans tindruðu er
hann handlék þennan fagra grip, sýndi mér nokkrar unaðslega
lýstar teikningar, textann skildi ég ekki.
«Enginn maður með illan ásetning getur gefið svona dýrgrip,»
sagði Sturla.
Það var ljóst að við yrðum að ræða við Gissur sjálfan, fyrr
yrðu engin grið sett, og þar sem við Sturla vorum sammála
um að ef friður næðist, svo óvænt sem það hljómaði eftir alla
skálmöldina í landinu síðustu tuttugu árin, þá væri það nokkurs
virði. Það væri raunar hrein Guðs gjöf. Svo að við sendum
til hans boð um að við vildum fá að hitta hann í griðum; við
ræddum um að stinga upp á einhverjum stað hér miðja vegu
á milli okkar og ég lét hvarfla að mér Reykholt, en sá svo að
það væri ófært að við foringjar Sturlunga myndum funda með
Gissuri á staðnum þar sem hann lét drepa Snorra Sturluson.
Svo við létum nægja að stinga upp á hlutlausum stað sem
Gissur fengi að velja. Og fengum enn staðfestingu á góðum
hug Gissurar er þau boð bárust okkur til baka að hann væri
tilbúinn að koma hingað í Dalina og funda á heimili Sturlu
Þórðarsonar. Og við tókum því að sjálfsögðu. Fundur var
ákveðinn að mánuði liðnum.
Ég var kominn til fundarins degi fyrr en Gissur, hafði með
mér fimm röska menn sem höfðust við í framhýsi með mönnum
Sturlu. Og þar skyldu þeir vera nema Gissur kæmi ekki
eins fáliðaður og um hafði samist. En er sást til ferða Gissurar
varð ljóst að hann stóð við sín orð, það voru einungis átta
menn í hans samfylgd og þar á meðal bæði sonur hans ungur
og Gróa kona hans. Gissur var tígulegur og sat háfættan hest,
klæddur blárri kápu og með loðna kálfskinnskó á fótum; hann
kyssti okkur Sturlu er hann kom í hlaðið og kynnti Gróu konu
sína; hún er fríð og slétt í andliti og með mikið og hrokkið
hár og mikil elskusemi þeirra í millum. Og við sátum þennan
dag og næsta og ræddum þær sættir sem við skyldum semja;
Gissur reyndist fágaðri maður en ég hafði vænst, kannski var
það af langdvölum í konungsgarði og hann var vel að sér og
vel máli farinn þótt hann reyndi ekki að keppa í því efni við
skáldið Sturlu. Hann gerði okkur ljóst að tæki hann sjálfur á
einhvern hátt við konungsumboði í nýskipan mála á landi
okkar þá myndum við Sturla ganga honum næstir að virðingu
og að hann héti því að hann myndi aldrei ganga í þau mál sem
við réðum.
Hallur sonur Gissurar og Gróu er fríður maður og kurteis,
átján vetra, og þegar öllum var orðið ljóst að ekkert stæði
eftir annað en að innsigla sættirnar á einhvern hátt þá spurði
Gissur um dóttur Sturlu, Ingibjörgu, og hvort það yrði Sturlu
á móti skapi ef Hallur sonur hans bæði um hönd hennar.
Sturla kvaðst myndu bera málið undir dóttur sína og eiginkonu,
 en okkur var öllum ljóst er við kvöddumst að nýr dagur
væri að renna upp í landi voru; tímar ótta og skelfingar
senn að baki.

Gissur

Ég velti því mikið fyrir mér þetta vorið hvern ég gæti skipað
yfir lykilsvæðin norðanlands, héruð eins og Skagafjörðinn og
lönd Húnvetninga, ríki Ásbirninga sem á sínum tíma voru í
traustum höndum vinar míns og vopnabróður Kolbeins unga,
en ég komst ekki að neinni niðurstöðu. Og þetta olli mér
hugarangri, því að forsenda þess að halda kyrrð í landinu er að
hafa allt í öruggum höndum þar um slóðir; það dygði mér
ekki að hafa bara allt tryggt hér sunnanlands, í veldi okkar
Haukdælanna.
Einhver sagði við mig að það væri ástæðulaust að hafa slíkar
 áhyggjur ef ég næði samkomulagi við lykilmenn Sturlungaflokksins,
en því var ég ekki sammála. Slíkum friði gæti orðið
varlegt að treysta, því að í röðum Sturlunga virðast alltaf öðru
hverju skjóta upp kollinum menn sem halda að þeir geti svælt
undir sig öll völd í landinu. Verstur var auðvitað Sturla Sighvatsson
 og munaði engu að það hræðilega slys henti Íslendinga
að hann yrði einráður yfir öllu lausu og föstu til lands og
sjávar, og aðeins snarræði okkar Kolbeins og bandalag sem við
mynduðum sunnan af landi og yfir Kjöl til Skagafjarðar sem
forðaði okkur úr þeim hremmingum. Slæmur var einnig
Þórður kakali og segja má að honum hafi tekist það sem
Sturla bróðir hans stefndi að og ekki að vita hvernig það hefði
endað ef Hákon Noregskonungur hefði ekki kvatt hann utan
og haft vit á að hleypa honum ekki frá Noregi á ný. Þórði
tókst að verða svona valdamikill með því að hann náði undir
sig Skagafirði er Kolbeins naut ekki lengur við, en ég er búinn
að sjá að Skagafjörðurinn er einmitt lykillinn að því að halda
Sturlungum og allskyns lukkuriddurum í skefjum; við Haukdælir
munum ætíð geta treyst á stuðning okkar fólks hér í
sveitunum sunnan Kjalar og vestan Þjórsár og meðan við eigum
tryggt bandalag yfir hálendið og í Skagafjörðinn getum
við haft stjórn á málunum. Haldið öllu sæmilega tryggu.
Vandamálið var bara það hversu erfitt var að finna réttan
mann í Skagafirðinum, leiðtoga sem bæði væri treystandi til
að bregðast aldrei trúnaði við okkur hér sunnan fjalla, og væri
að auki ódeigur að standa uppi í hárinu á þeim ribböldum sem
kynnu að reyna að seilast til valda eða sýna þeim sjálfum og
öðrum landsmönnum yfirgang.
Um þetta mátti ég mikið brjóta heilann, en án verulegs
árangurs. Nóg var af heiðarlegu og góðgjörnu fólki í Skagafirði;
traustum drengjum sem maður gat óhræddur bundist
trúnaði við, en hitt var spurning hvort þeir væru menn til að
standa í stórræðum. Enginn frýði Brandi heitnum Kolbeinssyni
vits eða góðvilja en hann reyndist samt liðónýtur sem
foringi, enda var Þórður kakali ekki lengi að ryðja honum úr
vegi eins og menn muna.
Ég fór að hugsa að ef staða mála væri nú á hinn veginn; að
foringi Skagfirðinga væri að leita dugandi leiðtoga fyrir okkur
Haukdæli, þá væri úrvalið nóg þótt mín nyti ekki við.
Mætti ég nefna í því sambandi syni mína. Ísleifur og Hallur
voru óharðnaðir ungir menn er ég hélt af landi brott hér á
árunum til minnar allt of löngu dvalar, en Ketilbjörn ekki
nema barn. En er ég sný aftur er eins með þá og Gróu konuna
mína; augu mín uppljúkast fyrir því hvílíkum fjársjóði ég bý
yfir í mínum nánasta frændgarði. Drengirnir mínir hafa
runnið upp eins og laukar í túni, sannkallaðir ættarlaukar;
Ísleifur minnir mest á Þorvald heitinn föður minn, þann sem
ég hef vitað traustastan og vitrastan allra manna; það stafar
samskonar bjarnyl af Ísleifi, einhver vissa um að öll heimsins
skepna gæti fargað sjálfri sér og öðrum með heimsku og
flumbrugangi, nema fáeinir menn af tagi Ísleifs og föður míns
heitins. Svo er Ísleifur orðinn að fríðleiksmanni; meðalhár,
dökkeygur og augun sitja fast og hvíla örugg og íhugul á því
sem hann virðir fyrir sér hverju sinni. Ísleifur er að vísu ekki
alveg jafn fríður og myndarlegur og hinir bræðurnir tveir, þeir
Ketilbjörn og Hallur líkjast meira móður sinni og því fólki,
með sitt ljósa og hraustlega yfirbragð, augun blá og hrokkið
hárið, hláturmildir báðir og einhver einstök og smitandi gleði
og heiðríkja í hlátrum þeirra beggja. Og hraustir eru þeir, sér
í lagi Hallur, brúðguminn væntanlegi, sem er orðinn fullþroska;
fáir standast honum snúning í aflraunum eða glímu;
helst að hann skorti grimmdina til að verða öllum mönnum
fremri í þeim efnum. Og Ketilbjörn litli, hann mun ekki
standa bræðrunum að baki þegar tímar líða fram.
Ég var um það bil að detta niður á þá lausn að setja þá eða
einhverja þeirra niður í Skagafirði, var búinn að kaupa hið
gamla og glæsta stórbýli Kolbeins unga, Flugumýrina, og sá
að engir menn væru traustari en einmitt þessir synir mínir;
ólíklegri til að klúðra málum og spilla með klaufaskap eða
vanhugsuðu flani, og enn síður til að bregðast nokkurntíma
mér sjálfum eða mínum hagsmunum.
En þetta eru bara svo yndislegir drengir að mér fannst illt
til þess að hugsa að setja þá jafn óharðnaða í hérað sem gæti
reynst ormagryfja þeim sem ekki hafa lent í lífsins grimmu
vélum og klækjum, eins og ég hef vissulega mátt þola ...
Og þar var ég auðvitað dottinn niður á lausnina: Ég ákvað
sjálfur að flytja í Skagafjörðinn. Taka að mér að veita Skagfirðingum
 forystu. Setja síðan syni mína yfir sveitirnar hér sunnanlands;
hér er nóg af traustum og einlægum bandamönnum á
hverju strái, og engir svo meinlegir eða illskeyttir að við þeim
yrði ekki séð.
Kannski eru einhverjir slíkir norðanlands, en ég sjálfur
treysti mér til að sjá við öllu slíku. Maður vingast við rétta
fólkið og lætur sem hinir séu ekki til, og þá munu þeir smám
saman visna upp eins og illgresi á haustakri.

Eyjólfur

Enginn minni maður er Gissur Þorvaldsson sá frægi Haukdæli
og foringi Sunnlendinga var kominn hér á hlaðið í gærmorgun.
Ég hafði verið í rólegheitum dormandi inni í bæli en finn
eins og þyt í loftinu, fólk að pískra og jafnvel jesúsa, hestar á
hlaði og hundgá og forvitnin rak mig á lappir og á leið út
bæjargöngin mæti ég konu minni með mikinn gust og hún
hverfur að baki mér með hurðaskellum og er ég kem út er þar
semsé Gissur. Og heilsar mér með vinsemd, óvopnaður og
bara með þrjá eða fjóra í sínu fylgdarliði. Brosir. Þrýstir hönd
mína. Segist vera kominn að hitta okkur hina meiri menn
héraðsins og stærri bændur. Mér hafði ekki liðið vel að undanförnu,
 einhvernveginn fundist eins og veröldin væri mér andsnúin
og að enginn sýndi virðingu, og þessi heimsókn og
hans elskulega bros var eitthvað svo óvænt að ég neita því ekki
að mér vöknaði um augu. Ég þrýsti hönd hans á móti og bauð
honum í bæinn. Til stofu. Kallaði eftir veitingum. Og á ráðsmanninn
á bænum og tvo af vinnumönnum svo jafnræði væri
með okkur í mannafla; þeir sátu frammi við dyr en við Gissur
á palli og skröfuðum saman í kurteisi og að hætti stórmenna.
Hann var klæddur bláum kyrtli og vönduðum skóm og það
var augljóst á öllu að þarna var maður sem hafði umgengist
höfðingja, enda nýkominn frá langdvölum í konungsgarði.
Og ég er nú svosem enginn haugnjóli heldur ef ég vil bera
mig vel, og við sátum og drukkum hvor annars skálar og ég
held að þetta hafi verið mér lærdómsríkt, ég kunni betur en
fyrr að eiga viðræður við fyrirmenni.
Hvað töluðum við um? Ég veit það eiginlega ekki, man
það ekki, ég varð eitthvað svo glaður yfir þessu öllu, og gæskunni
sem Gissur kaus að sýna mér, lét hann mest um að tala,
brosti þegar á þurfti að halda; gjóaði stundum augum á okkar
menn sem sátu frammi við dyr og voru lotningarfullir; það er
undarlegt að þurfa að hitta svarinn óvin til að mæta loks virðingu
af því tagi sem sæmandi má kallast. Og af hverju var
hann svarinn óvinur? Ég hafði varla hitt þennan mann áður,
bara séð hann tvisvar-þrisvar í svip, á þingstaðnum fyrir sunnan.
Og sat svo með honum og fann að það var auðvelt að láta
sér líka vel við hann, að vera sammála honum, enda vorum
við sammála um flest. Líka það að kannski væri best að ég
flytti burt héðan úr héraðinu; það er auðvelt fyrir mig, við
getum alltaf sest að í Eyjafirðinum, hérna handan fjallgarðsins,
 á einhverju stórbýlinu þar - þar er okkar bakland, sem tilheyrum
Sturlungaflokknum.
Gissur sagði og brosti að það væri varla pláss fyrir tvo höfðingja
hér í Skagafirðinum.
Tvo höfðingja. Það þurfti þennan úthrópaða óvin til að
skilja að ég væri höfðingi. Og hann var meira að segja svo lítillátur
að nefna okkur tvo, mig og hann, í sömu andrá; segja
næstum berum orðum að við værum samskonar höfðingjar,
og varla rými fyrir okkur báða í einni sveit. Og ég lýsti mig
sammála því. Roðnaði næstum er ég sá að nokkrir úr hópi
undirmannanna frammmi við dyr kinkuðu kolli, eins og þeir
væru samþykkir þessu mati. Bauðst þá til að selja honum lönd
okkar hér í Skagafirðinum, og við handsöluðum það að hætti
stórmenna. Það þarf ekki nema eitt handtak, þegar heiðursmenn
eiga í hlut.

* * *

Hún Þuríður gat ekki tekið þessum tíðindum. Ég sagði henni
að það væri niðurstaða mín að best væri að við flyttum í Eyjafjörðinn.
Og var að vona að hún myndi virða mig þeirrar
ákvörðunar. Fylgja sínum manni. Og skilja jafnvel að ég er að
hugsa um hennar hag; hún er búin að þjást af heimþrá alveg
frá því fyrst við fórum af hennar heimaslóðum. En hún var
ekkert nema þóttinn. Fór inn og læsti að sér. Ég sá hana ekkert
þá nótt og hef varla togað upp úr henni orð í allan dag. Ég
bankaði á dyrnar hjá henni, var mjög niðurdreginn þá, spurði
oft: «Geturðu ekki samglaðst með mér þegar aðrir höfðingjar
sýna mér virðingu? Ekki gerir þú það! Eða mamma þín!»
Maður segir svona, það var nótt, ég áttaði mig ekki á að
kannski heyrðu til mín aðrir á bænum. Móðir hennar, sem
var í heimsókn hjá okkur einu sinni sem oftar, tautaði svo ég
heyrði að Gissur væri banamaður föður Þuríðar, og ég var
auðvitað ekkert búinn að gleyma því, þótt það sé manni
kannski ekki efst í huga alla daga hver vó hvern fyrir tveimur
áratugum, enda nóg til að æra óstöðugan að rifja upp öll
vígaferli okkar blóðugu aldar.
Þetta er fallega orðað hjá mér. Okkar blóðugu aldar. Kannski
nota ég það meira, gerist boðberi friðar. Eins og Jesús frelsari
vor. Ekki njóta aðrir meiri virðingar en hann. Kannski fer ég
að setja saman bækur eins og Snorri Sturluson og Sturla Þórðarson
kváðu hafa gert, sögur og skáldskap með skynsamlegu
viti; ég gæti það, ég get allt. Þegar svörtu hundarnir eru ekki
að sækja á mig.
Jú komi þeir bara; komi þeir bara! Þar munu þeir hitta fyrir
sjálfan Eyjólf ofsa. Hahahaha!

Gróa Álfsdóttir

Fyrsta hugsunin sem hvarflaði að mér er Gissur sagði, eins og
hann væri að tilkynna einhvern hversdagslegan hlut, að hann
væri að hugsa um að flytjast búferlum í Skagafjörð var sú að
það yrði hann að eiga við sjálfan sig og sína samvisku; ég
myndi ekki fylgja með eins og farangur eða húsbúnaður í
þann leiðangur. Og satt best að segja þá nefndi Gissur í fyrstunni
ekkert um hvort hann reiknaði með mér í þeirri framtíð
sem hann hygðist eyða þar norðan fjalla. En brátt kom á daginn,
er hann fór nánar að útskýra sín áform, að hann gekk út
frá því sem vísu að eitt myndi yfir okkur bæði ganga, eins og
tíðkast með hjón, og þótt mér hafi í fyrstunni verið þvert um
geð að rífa mig upp og setjast að á framandi slóðum og innan
um ókunnugt og jafnvel fjandsamlegt fólk, þá var jafnframt
eitthvað í þessum áformum sem blés mér aðkenningu af gleði
í brjóst, eða heitir það kannski bjartsýni?
Er við Gissur á sínum tíma tókum að hittast var hann enn
í hjónabandi með Ingibjörgu heitinni, dóttur Snorra Sturlusonar,
sem hann var látinn kvænast þegar hann var fimmtán
ára, og því meinbugir á okkar sambandi og flestir sem stóðu
mér nærri vöruðu mig við því að gerast höfðingjafrilla og fara
að eignast börn í lausaleik. Svo fóru synir okkar að skila sér í
heiminn og ekki stóð annað til en að ég yrði kona Gissurar
strax og hann yrði laus úr því sem hann hafði áður bundist.
En svo hófst ófriðurinn mikli, fyrst er hann lét narrast af
Sturlu Sighvatssyni við Apavatn og mátti heppinn heita að fá
að halda lífi og átti að fara úr landi - án þess ég fengi hann
einu sinni kvatt. Upp úr því var liðssafnaður upp á líf og
dauða og bardaginn hroðalegi við Örlygsstaði og þaðan í frá
mátti hann varla um frjálst höfuð strjúka og ég vissi aldrei
hversu langt myndi líða að næstu stórorrustum eða hvenær
hann yrði kvaddur úr landi með konungsboði, og heldur ekki
þegar hann fór hvort hann yrði aðeins veturlangt í burtu, eða
kannski tvo eða þrjá, að ekki sé talað um árin sex frá því honum
var síðast stefnt utan þar til ég fékk að sjá hann næst.
Fyrir vikið runnu út í sandinn allir mínir draumar um að fá
að lifa í friði með mínum manni og mínum börnum. Og
vonir brustu um að geta séð fjölskylduna eflast og dafna og
ekki fékk ég að hlú að heimili fyrir mitt fólk, því að það er
varla hægt að segja að ég hafi eignast neitt heimili; við höfum
verið hér og þar um Árnesþing eftir því hvernig vindar hafa
blásið í innanlandsófriðnum og allri þeirri blóðugu refskák - á
ágætum búum reyndar og við efni næg og rausn, en enga staðfestu
og ekkert sem heitir sálarró. Gat þó tæpast kvartað eða
barmað mér yfir því við minn mann því mest mæddi sú áþján
auðvitað á honum sjálfum.
En nú er hann kominn heim. Breyttur maður. Og nú ætlar
hann að efna til friðar í landinu, og allt í einu sló það mig að
þetta bú sem hann hygðist reisa í Skagafirðinum væri kannski
það heimili okkar sem mig hafði svo lengi dreymt um að fá
að eignast.
Fólk má kalla það hégómlegt, en það er eitthvað sem mér
finnst gott og gleðilegt við þá hugmynd að fá að reisa mitt
eigið heimili, á stað til framtíðar, með mínum manni og fyrir
mína drengi og alla afkomendur; Gissur talar um að reisa stór
hús því að hann mun gerast héraðshöfðingi í ríki Skagfirðinga
og setja mig yfir allt laust og fast innanstokks og utan. Og þar
eigum við að geta fengið að lifa í ró og spekt, án sífelldrar
hættu eða ógnar; lifað í friði með vinum okkar og meira að
segja óvinum, því að þeir verða ekki óvinir lengur; Hallur
sonur okkar mun fá að konu dóttur Sturlu Þórðarsonar sem á
síðustu jólum stefndi hingað með herfylki til að gera út af við
Gissur og kannski brenna ofan af okkur bæinn, og ekkert
nema forsjón Guðs og leysingar með vatnavöxtum hindruðu
hans för; nú er það allt gleymt og þeir þessir fornu fjendur
munu tengjast með mægðum og slíðra sín sverð.
Ég hef komið í Skagafjörð, eftir á að hyggja; við sóttum
nokkrar veislur að Flugumýri á meðan Kolbeinn ungi var á
dögum og hélt þar bú, og því er ekki að neita að þar er vítt
land og fagurt. Og þar gæti ég vel hugsað mér að búa.
Svona læt ég stundum hugann hvarfla á nóttum, á meðan
Gissur sefur; værar en ég hef lengi vitað hann geta sofið. En
svo þegar dagur rís þá er eitthvað sem segir mér að það sé ekki
ástæða til að vera of grandalaus. Auðvitað kennir reynslan að
maður veit í rauninni aldrei neitt, og kannski því minna sem
vegurinn framundan virðist greiðari og auðsærri. Og að það
borgar sig að kunna að standa á jörðinni áður en maður fer að
reyna að handleika himnana.
En það breytir ekki því að ég hef margt fyrir stafni og til
ýmislegs að hlakka. Ísleifur sonur minn - þetta segja mér
reyndar aðrir en hann sjálfur - mun eiga barn í vændum með
ágætri stúlku hér í sveitinni. Og víst er um það að Hallur
ætlar að kvænast Ingibjörgu Sturludóttur nú í haust, og að ég
mun hafa ærinn góðan starfa að undirbúa allt sem tengist
þeirri athöfn og þeim tímamótum, í félagi við minn mann og
allt það góða fólk sem blessunarlega fylgir okkur, hvar sem við
erum og hvert sem við flytjum.

Þorsteinn Hjálmsson

Ég ætla ekkert að reyna að neita því en mig hefur dreymt um
að fá að kallast friðflytjandi. Og á þeirri skálmöld og skeggöld
sem ríkt hefur um mína daga eru fáir menn, að ég hygg, með
mikilvægara hlutverk í sínu lífi en einmitt þetta: að vera mannasættir,
að fá menn til að láta af eilífum stormi og styrjöld.
Jú, vissulega er það svo að þetta hlutverk er ekki alltaf þakklátt
eða vísastur vegur til að afla mönnum skjalls eða aðdáunar.
Vissulega hefur ekki allt heppnast mér í þeim efnum. Og
raunar orðið mér til mikilla vonbrigða, að ég segi ekki hreinnar
og djúprar skapraunar. Það var erfið reynsla að taka að sér
að fylgja einum þeirra Dufgussona - Björn drumbur minnir
mig að það hafi verið - á fund Kolbeins unga á sínum tíma er
þeir höfðu brugðist sínum griðaheitum um að fara úr landi
eftir Örlygsstaðabardaga, en með reyndar þær málsbætur að
hafa orðið afturreka, og til að afstýra manndrápum og stórslysum
fylgdi ég þeirra fulltrúa áleiðis yfir heiðar með stefnu
á Skagafjörðinn til að leiða þá saman til friðmæla, en svo brást
Drumburinn mér á síðustu stundu með því að snúa við eftir
að við höfðum mætt sendimanni er sagði okkur hingaðkomu
Þórðar kakala; upp úr þessum atburðum hafði ég fátt nema
skammir og tortryggni úr öllum áttum. Seinna, er allt stefndi
í blóðuga stórorrustu, tók ég að mér með semingi að bera
sáttaboð frá Kolbeini unga til Þórðar kakala, hjartahreint og
göfugt sáttatilboð að ég hugði - þetta var fáeinum misserum
fyrir Flóabardaga - og það var ekki af fúsum hug sem ég réðst
í þetta verkefni enda fráleitt hættulaust, hvorki fyrir líf mitt
né mannorð, að leggja upp í langferð frá heimili mínu norður
í Vesturhópi og í Dalina þar sem Þórður hafði viðað að sér
ógrynni vígsterkra og grimmlyndra manna og bjóst til árásar
norður í land. En ég gerði þetta, án þess að skeyta um eigið líf
eða limi, vegna þess að friðar- og kærleiksboðskapurinn er
mér í hjarta runninn, hann lifir eins og logi á kertisskari getur
lifað í kaldri vistarveru á dimmri nótt, og án þess ég sé að
líkja mér við Jesúm Krist frelsara vorn þá get ég með stolti sagt
að hans eftirdæmi sem friðflytjandi er mér ljúft að fylgja.
Því ég vildi að landslýður, já helst allur heimurinn, ætti
eftir að þekkja mig sem manninn frá Breiðabólstað í Vesturhópi,
 Þorstein Hjálmsson sem loks kom á sáttum í mínu stríðshrjáða
landi.
Þessi tilraun mín til að bera sáttaorð milli Kakalans og Kolbeins
unga rann að vísu hrapallega út í sandinn, en sökin var
fráleitt mín í því efni - það var einfaldlega logið að mér undir
fjögur augu, ég var látinn bera á milli aðila orð sem menn
svo neituðu þverlega að hafa nokkurntíma mælt, og því fór
sem fór - ég var gerður að athlægi svo að það lá við að ég
hrektist af búi mínu og eignum, vinir og nágrannar fyrirlitu
mig og spottuðu lengi á eftir og sneru við mér baki; við lá að
konan mín og börnin gerðu slíkt hið sama. Það eitt mátti ég
hugga mig við að boðendur hins sanna og fagra hafa jafnan
mátt sæta ofsóknum; af Jóhannesi baptista var höfuðið skorið,
glyðrum til skemmtunar; Símoni Pétri postula var tyllt upp á
krúsifix, með hausinn niður.
Ég er með öðrum orðum að segja að það var ekki af engu
sem ég lét um langa hríð af öllum tilburðum til að bera út
kærleiksorð og griða á milli manna, en trúi mér hamingjan að
ekkert þráði ég fremur en að fá að gera það.
Og sá fær happ sem hamingjan ann. Gissur Þorvaldsson og
Sturla Þórðarson báðu mig nú á dögunum, einum munni, um
að vera meðalgöngumaður um brúðkaup þeirra barna, Halls
og Ingibjargar. Og ég bauð að sjálfsögðu um hæl að athöfnin
yrði hér heima, á Breiðabólstaðnum; látlaus athöfn að allra
ósk en fögur - það var ákveðið að sjálf brúðkaupsveislan færi
ekki fram fyrr en síðar og þá að Flugumýri með miklu fjölmenni
 - brúðkaupsveisla og sátta. Að athöfninni hér á Breiðabólstað
 kom að sunnan Gissur með sonu sína þrjá og eiginkonuna
Gróu sem stafar af sér geislum þokka og elskusemi, og
Sturla kom með dóttur sína barnunga og eiginkonu, þann
mikla skörung af Staðarhólsættinni, Helgu Þórðardóttur, og
svo voru nokkrir vildarvinir að auki, eins og Hrafn Oddsson
úr Sturlungaflokknum, fjandmaður Gissurar til langs tíma
eins og lýðum er kunnugt, en þó fór svo að lokum hér heima
á Breiðabólstað eftir að ég hafði haldið þeim öllum sáttaveislu
með óskum um nýja tíð í landi voru að allir kvöddust með
djúpri og einlægri blíðu og kærleiksorðum; ákveðið var að í
væntanlegri brúðkaupsveislu myndi Hrafn koma sem boðsmaður
þeirra beggja, Sturlu og Gissurar, en það er heiður af
því tagi sem fáum hlotnast; þeir Gissur og Sturla og þeirra
konur voru síðan lengi að faðmast og mynnast hér á hlaðinu
er allir kvöddust; það er sjón og upplifun sem fáir hugðu að
þeim myndi gefast, og svo hélt hver til síns heima; Hallur
fylgdi sinni nýbökuðu brúði vestur að Staðarhóli til að vera
þar boðsmaður sinna nýorðnu tengdaforeldra um viku skeið,
og ég fann hvernig náttúran öll drúpti höfði af lotningu er ég
horfði á eftir þeim öllum héðan af hlaðinu.
Og af lítillæti hjartans þakka ég Guði almáttugum fyrir að
haga málum þannig að leyfa mér að vera gerandi og höfundur
þessa alls.

